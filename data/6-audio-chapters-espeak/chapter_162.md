# Chapter 162

## Audio Narration

- [chapter_162a.mp3](../5-audio-chunks-espeak/chapter_162a.mp3)
- [chapter_162b.mp3](../5-audio-chunks-espeak/chapter_162b.mp3)
- [chapter_162c.mp3](../5-audio-chunks-espeak/chapter_162c.mp3)

## Content

<!-- Source: ESPEAK_AUDIO-chapter_162a-OPTIMIZED.md -->

Jsou-li sazby daně z příjmu a z nemovitostí pro velmi bohaté lidi nadměrně vysoké, může se kapitalista rozhodnout, že bude nejrozumnější ponechat si veškeré své prostředky v hotovosti nebo na bankovním účtu, který nenese úrok. Spotřebuje část svého kapitálu, neplatí daň z příjmu a snižuje dědickou daň, již budou muset platit jeho dědicové. I když se ale lidé budou chovat tímto způsobem, jejich počínání neovlivní využití dostupného kapitálu. Má vliv na ceny. Ale žádný kapitálový statek nebude v důsledku toho neinvestovaný.

A fungování trhu způsobuje, že investice budou učiněny do těch odvětví, ve kterých se očekává, že budou uspokojovat nejnaléhavější z dosud neuspokojených požadavků nakupující veřejnosti.

<!-- Source: ESPEAK_AUDIO-chapter_162b-OPTIMIZED.md -->

To, co syndikalisté považují za nejvážnější problém kapitalistického systému a co hanlivě označují za krutost a bezcitnost autokratických podnikatelů ženoucích se za ziskem, je právě výsledkem nadřazenosti spotřebitelů. V podmínkách konkurence neomezovaného tržního hospodářství jsou podnikatelé nuceni zdokonalovat výrobní technologie bez ohledu na existující zájmy pracovníků. Zaměstnavatel je nucen nikdy neplatit pracovníkům více, než kolik je v souladu s ohodnocením jejich práce spotřebiteli.

Požaduje-li zaměstnanec zvýšení mzdy, protože mu jeho žena porodila dítě, a zaměstnavatel odmítne z důvodu, že tento potomek nijak nepřispěl ke zvýšení produkce továrny, jedná zaměstnavatel jako zmocněnec spotřebitelů. Tito spotřebitelé nejsou ochotni platit více za žádnou komoditu jen kvůli tomu, že má daný zaměstnanec větší rodinu. Prostoduchost syndikalistů se ukazuje v tom, že by nikdy nepřiznali lidem vyrábějícím výrobky, jež sami používají, stejná privilegia, která požadují pro sebe.

Princip syndikalismu vyžaduje, aby akcie každé korporace byly odňaty z „vlastnictví nepřítomných" a byly rovnoměrně rozděleny mezi zaměstnance; platba úroků a jistin dluhů má být zastavena. Management má být následně svěřen do rukou rady zvolené pracovníky, kteří jsou nyní také akcionáři. Tento způsob konfiskace a přerozdělení ale nenastolí rovnost v jedné zemi či na celém světě. Dal by více zaměstnancům těch podniků, ve kterých dosahuje podíl investovaného kapitálu na pracovníka vyšších hodnot, a méně těm, kde je tento podíl nižší.

Syndikalisté v diskusích o těchto problémech vždy hovoří o managementu a nikdy o podnikatelských činnostech. Průměrný podřízený zaměstnanec totiž situaci vidí tak, že při podnikání je pouze třeba splnit doplňkové úkoly, jež jsou svěřeny manažerské hierarchii v rámci podnikatelských plánů. V jeho očích bude továrna či výrobna, jež existuje a funguje dnes, existovat trvale. Nikdy se nezmění. Vždy bude vyrábět stejné výrobky.

Zcela přitom přehlíží skutečnost, že podmínky trhu se neustále mění a že struktura průmyslu musí být každodenně přizpůsobována nově vznikajícím problémům. Jeho svět je statický. Není v něm místo pro nová průmyslová odvětví, nové výrobky a nové a lepší způsoby výroby starých výrobků. Syndikalista tedy opomíjí základní problémy podnikatelství: poskytnutí kapitálu novým odvětvím a rozšíření existujících odvětví, omezení kapacit při výrobě výrobků, po nichž již není taková poptávka, technologické zlepšení.

Není od věci nazvat syndikalismus ekonomickou filozofií krátkozrakých lidí, těch neoblomných konzervativců, kteří se dívají podezíravě na jakoukoli inovaci a jsou tak zaslepeni závistí, že zatracují všechny, kdo jim poskytují větší množství kvalitnějších a levnějších výrobků. Jsou jako pacienti, kteří se s nenávistí dívají na lékaře, kteří je úspěšně léčí.

Popularita syndikalismu se projevuje v nejrůznějších předpokladech současných hospodářských politik. Jádrem těchto politik je vždy udělení privilegií menšině na úkor naprosté většiny. Výsledkem je bez výjimky snížení bohatství a příjmu většiny.

Mnohé odbory usilují o omezení počtu pracovníků zaměstnaných v jejich odvětví. Zatímco veřejnost požaduje větší množství a levnější knihy, časopisy a noviny, čehož by se jí na neomezovaném trhu práce dostalo, typografické odbory brání nově příchozím v práci v tiskárnách. Výsledkem samozřejmě je nárůst mezd členů odborů. Současně ale dochází k poklesu mezd odmítnutých pracovníků a nárůstu ceny tiskovin. Stejný výsledek přináší odpor odborů k zavádění technologických zdokonalení a jejich všemožný tlak na zaměstnavatele, aby najímali více pracovníků, než kolik jich ve skutečnosti potřebují.

Radikální syndikalismus usiluje o úplné odstranění platby dividend akcionářům a úroků věřitelům. Intervencionisté ve svém nadšení pro nalezení třetí cesty chtějí usmířit syndikalisty tím, že rozdělí část zisků mezi zaměstnance. Sdílení zisku se stalo velmi populárním heslem. Není třeba se znovu pouštět do vyvracení omylů obsažených v přístupu stojícím v pozadí těchto úvah. Stačí poukázat na absurdní důsledky, ke kterým takový systém nutně vede.

Někdy může být rozumné, když malý obchod nebo podnik zaměstnávající vysoce kvalifikované zaměstnance přizná mimořádné odměny zaměstnancům, jestliže se firmě daří. Z toho ale nelze usuzovat, že to, co může být v konkrétní situaci výhodné pro jednu firmu, by mohlo tvořit jádro úspěšného fungování celého systému. Neexistuje žádný důvod, proč by si měl jeden svářeč vydělat více peněz kvůli tomu, že jeho zaměstnavatel dosáhne vysokého zisku, a druhý méně, protože jeho zaměstnavatel vydělal méně či vůbec nic.

Proti takovému způsobu odměňování by se postavili sami pracující. Nemohl by tak fungovat ani krátkodobě.

<!-- Source: ESPEAK_AUDIO-chapter_162c-OPTIMIZED.md -->

Karikaturou schématu sdílení zisků je princip schopnosti platit, který se nedávno stal součástí programu amerických odborářů. Zatímco sdílení zisků má za cíl přidělit zaměstnancům část již dosaženého zisku, snaha o schéma založené na schopnosti platit usiluje o rozdělení zisků, o kterých se nějaký vnější pozorovatel domnívá, že by zaměstnavatel mohl dosáhnout v budoucnosti.

Tento problém byl zamlžen skutečností, že poté, co Trumanova vláda přijala tuto novou doktrínu odborů, oznámila, že jmenuje speciální radu, která zjistí fakta a bude mít pravomoc zkoumat účetní záznamy zaměstnavatelů a určit jejich schopnost platit vyšší mzdy. Účetnictví ovšem může poskytovat informace pouze o minulých nákladech a výnosech a minulých ziscích a ztrátách.

Odhady budoucí velikosti výroby, budoucích tržeb, budoucích nákladů či budoucích zisků a ztrát nejsou fakta, ale spekulativní očekávání. Žádná fakta o budoucích ziscích neexistují.

