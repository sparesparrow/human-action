# Chapter 39

## Audio Narration

- [chapter_39a.mp3](../5-audio-chunks-espeak/chapter_39a.mp3)
- [chapter_39b.mp3](../5-audio-chunks-espeak/chapter_39b.mp3)

## Content

<!-- Source: ESPEAK_AUDIO-chapter_39a-OPTIMIZED.md -->

Člověk má jediný nástroj pro boj s omyly: rozum.

Moc

Společnost je výsledkem lidského jednání. Lidské jednání se řídí ideologiemi. Proto jsou společnost a jakýkoli konkrétní řád jejích věcí výsledkem ideologií; ideologie nejsou, jak tvrdí marxisté, výsledkem určitého stavu věcí společnosti. Po pravdě řečeno, lidské myšlení a myšlenky nejsou skutky izolovaných jednotlivců. I myšlení probíhá pouze v rámci spolupráce těch, kdo přemýšlejí. Žádný jedinec by neudělal pokrok v logickém uvažování, kdyby musel začínat úplně od začátku.

Člověk může pokročit v uvažování pouze proto, že jeho úsilí je podpořeno staršími generacemi, které vytvořily nástroje myšlení, pojmy a terminologie, a zformulovaly daný problém.

Každý jednotlivý společenský řád byl vymyšlen a navržen dříve, než mohl být uskutečněn. Z tohoto časového a logického předstihu ideologického faktoru nevyplývá tvrzení, že lidé sestavují úplný plán společenského systému, jak to dělají utopisté. Předem není a nemusí být promyšleno konkrétní jednání, aby zapadalo do jednotného systému organizace společnosti, ale jednání jednotlivců s ohledem na jejich spoluobčany a jednání již utvořených skupin s ohledem na jiné skupiny. Než člověk pomůže svému kolegovi porazit strom, musí být taková spolupráce promyšlena.

Než se uskuteční barterový obchod, musí někdo přijít na myšlenku vzájemné výměny zboží a služeb. Není nutné, aby si příslušní jednotlivci uvědomovali, že taková vzájemnost vede ke vzniku společenských vazeb a ke zrodu společenského systému. Jednotlivec neplánuje a nerealizuje činnosti se záměrem vytvořit společnost. Jeho činnost a odpovídající činnost ostatních generují společenstva.

Každý existující stav věcí společnosti je výsledkem ideologií, které byly vymyšleny předem. Ve společnosti se mohou objevit nové ideologie a mohou nahradit starší ideologie, a tím transformovat společenský systém. Nicméně společnost je vždy výtvorem ideologií, které jí časově a logicky předcházejí. Činnost je vždy řízena myšlenkami; uskutečňuje, co předchozí přemýšlení naplánovalo.

Pokud zvěcníme nebo antropomorfizujeme pojem ideologie, můžeme říct, že ideologie mají moc nad člověkem. Moc je schopnost nebo síla řídit činnosti. Zpravidla se říká pouze o lidech nebo o skupinách lidí, že jsou mocní. Pak definice moci zní: moc je síla řídit činnost jiných lidí. Ten, kdo je mocný, vděčí za svou moc ideologii. Pouze ideologie mohou poskytnout člověku sílu ovlivňovat volby a chování jiných lidí. Člověk se může stát vůdcem, pouze pokud je podporován ideologií, která činí ostatní lidi poddajnými a povoln-ými.

Moc tak není fyzická a hmotná věc, ale mravní a duševní jev. Králova moc spočívá v tom, že jeho poddaní uznávají monarchistickou ideologii.

Ten, kdo svou moc používá k řízení státu, tj. společenského nástroje nátlaku a donucení, vládne. Vláda je použití moci v politickém orgánu. Vláda je vždy založena na moci, tj. síle řídit činnost jiných lidí.

Samozřejmě je možné ustavit vládu na základě násilného útisku reptajících lidí. Je charakteristickým znakem státu a vlády, že proti těm, kteří nejsou připraveni podřídit se dobrovolně, používají násilné donucení nebo jeho hrozbu. Jenomže takový násilný nátlak není o nic méně založen na ideologické moci. Ten, kdo chce použít násilí, potřebuje dobrovolnou spolupráci některých lidí. Jednotlivec, který by byl plně závislý jen na sobě, nemůže nikdy vládnout pouze pomocí prostředků fyzického násilí.

Potřebuje ideologickou podporu skupiny, aby si podrobil jiné skupiny. Tyran musí mít družinu přívrženců, kteří poslouchají jeho rozkazy sami od sebe. Jejich spontánní poslušnost mu poskytuje nástroj, který potřebuje pro podrobení ostatních lidí. Zda v zajišťování stálosti své vlády uspěje či neuspěje, závisí na početních poměrech těchto dvou skupin – těch, kteří ho dobrovolně podporují, a těch, které přinutí k poslušnosti.

I když tyran může dočasně vládnout pomocí menšiny, pokud je tato menšina ozbrojena a většina není, z dlouhodobého pohledu nemůže menšina udržet většinu v podřízenosti. Utlačovaní povstanou ve vzpouře a shodí ze sebe jařmo tyranie.

Trvalý systém vlády musí spočívat v ideologii, již uznává většina. „Skutečný" činitel, „skutečné síly", které jsou základem vlády a poskytují vládci sílu použít násilí proti odbojným menšinovým skupinám, jsou ve své podstatě ideologické, mravní a duševní. Vladaři, kteří nerozpoznali tento základní princip vlády, spoléhali se na údajnou neporazitelnost svých ozbrojených oddílů a pohrdali duchem a idejemi, byli nakonec svrženi násilnou akcí svých odpůrců.

<!-- Source: ESPEAK_AUDIO-chapter_39b-OPTIMIZED.md -->

Interpretace moci jako „skutečného" činitele nezávislého na ideologiích, která je běžná v mnoha politických a historických knihách, je chybná. Termín Realpolitik má smysl pouze tehdy, jestliže se používá k označení politiky vycházející z obecně přijatých ideologií na rozdíl od politiky založené na ideologiích, které nejsou dostatečně uznávané, a jsou proto nevhodné pro trvalý systém vlády.

Člověk, jenž interpretuje moc jako fyzickou nebo „skutečnou" sílu konat a považuje násilné jednání za naprostý základ vlády, se dívá na podmínky z úzkého pohledu poddůstojníků, kteří velí četě vojenských nebo policejních sil. Tito poddůstojníci mají v rámci vládnoucí ideologie přidělen konkrétní úkol. Jejich velitelé jim svěřují do péče oddíly, jež jsou nejen vybaveny, vyzbrojeny a zorganizovány pro boj, ale jsou v nemenší míře prodchnuty duchem, jenž je nutí poslouchat vydané rozkazy.

Velitelé takových oddílů považují mravní faktor za samozřejmý, protože sami podléhají stejnému duchu a jinou ideologii si dokonce ani neumějí představit. Síla ideologie spočívá právě ve skutečnosti, že se jí lidé podřizují bez váhání a bez jakýchkoli zábran.

Věci se však liší z pohledu člověka v čele vlády. Ten se musí snažit o udržení morálky ozbrojených sil a loajality zbytku obyvatelstva, neboť tyto mravní faktory jsou jedinými „skutečnými" prvky, na nichž spočívá pokračování jeho vlády. Jeho moc se hroutí, jestliže ideologie, která ji podpírá, ztrácí sílu.

Také menšiny mohou někdy zvítězit pomocí lepších vojenských dovedností a ustavit vládu menšiny. Takové uspořádání věcí však nemůže vydržet. Pokud se vítězným dobyvatelům následně nepodaří systém vlády násilně změnit na systém vlády s ideologickým souhlasem těch, jimž vládnou, zahynou v nových bojích. Všechny vítězné menšiny, které ustavily trvalý systém vlády, zajistily své vládě stálost pomocí pozdější ideologické převahy. Legitimizovaly svou vlastní nadřazenost buď tím, že se podřídily ideologiím poražených, nebo tím, že je přetvořily.

Kde nedošlo ani k jedné z těchto dvou variant, armáda utlačovaných se zbavila několika despotů buď v otevřeném povstání, nebo tichým, ale trvalým působením ideologických sil.

Zločinec si může podmanit slabšího nebo neozbrojeného společníka. To však nemá nic společného se životem ve společnosti. Je to izolovaný protispolečenský jev.

