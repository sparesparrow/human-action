# Chapter 100

## Audio Narration

- [chapter_100a.mp3](../5-audio-chunks-espeak/chapter_100a.mp3)
- [chapter_100b.mp3](../5-audio-chunks-espeak/chapter_100b.mp3)
- [chapter_100c.mp3](../5-audio-chunks-espeak/chapter_100c.mp3)
- [chapter_100d.mp3](../5-audio-chunks-espeak/chapter_100d.mp3)
- [chapter_100e.mp3](../5-audio-chunks-espeak/chapter_100e.mp3)
- [chapter_100f.mp3](../5-audio-chunks-espeak/chapter_100f.mp3)
- [chapter_100g.mp3](../5-audio-chunks-espeak/chapter_100g.mp3)

## Content

<!-- Source: ESPEAK_AUDIO-chapter_100a-OPTIMIZED.md -->

Navíc je nutné pamatovat si, že vyšší sklon bohatších tříd k úsporám a akumulaci kapitálu je pouze psychologickou, nikoli praxeologickou skutečností. Může dojít k tomu, že ti lidé, kterým inflační pohyb přinese dodatečné příjmy, tyto příjmy neuspoří ani neinvestují, ale utratí je za zvýšení své spotřeby. Není možné předvídat s apodiktickou určitostí, charakterizující veškeré teorémy v ekonomii, jakým způsobem budou jednat lidé, kteří na inflaci vydělali. Historie nám může říci, co se stalo v minulosti. Nemůže však tvrdit, že se to musí v budoucnu opakovat.

Bylo by velkou chybou opomíjet fakt, že inflace také vyvolává síly vedoucí ke spotřebě kapitálu. Jedním z jejích důsledků je zkreslování ekonomické kalkulace a účetnictví. Vytváří jev iluzorních nebo zdánlivých zisků. Pokud hodnota ročních odpisů nezohledňuje skutečnost, že nahrazení opotřebovaného vybavení bude vyžadovat vyšší náklady, než za jaké bylo v minulosti pořízeno, pak jsou zjevně nedostatečné.

Pokud je při prodeji zásob a výrobků celý rozdíl mezi cenou vynaloženou na jejich získání a cenou získanou jejich prodejem zapsán do účetních knih jako zisk, jde o stejnou chybu. Pokud je nárůst ceny cenných papírů a nemovitostí považován za zisk, iluze není o nic méně zjevná. Právě tyto iluzorní zisky vyvolávají v lidech pocit, že inflace vede k všeobecné prosperitě. Lidé cítí, že mají štěstí, a jsou velkorysejší při svém utrácení a užívání si života. Zdobí své domovy, budují nové domy a podporují zábavní průmysl. Tím, že utrácejí zdánlivé zisky, ten nereálný výsledek falešných výpočtů, spotřebovávají kapitál. Nezáleží na tom, kdo utrácí. Může jít o podnikatele nebo o obchodníka s cennými papíry.

Může jít o najaté pracovníky, jejichž požadavky na zvýšení mzdy jsou splněny bezstarostnými zaměstnavateli, kteří si myslí, že se ze dne na den stávají bohatšími. Může jít o ty, kdo žijí z daní, jež obvykle pohltí velkou část zdánlivých zisků.

A konečně s postupující inflací si stále více a více lidí uvědomuje pokles kupní síly. Pro ty, kdo se osobně nepodílejí na obchodování a nejsou obeznámeni s podmínkami na burze cenných papírů, je hlavním prostředkem spoření ukládání peněz na spořící účty, nákup dluhopisů a životní pojištění. Všechny tyto úspory jsou ohroženy inflací. Proto jsou lidé od spoření odrazováni a dochází k případům marnotratnosti. Konečná reakce veřejnosti, „útěk k reálným hodnotám", je zoufalou snahou zachránit z tohoto ničivého rozpadu alespoň něco.

Z pohledu zachování kapitálu nejde o nápravný prostředek, ale pouze o nepříliš účinné mimořádné opatření. V nejlepším případě může zachránit alespoň zlomek střadatelových fondů.

Hlavní tvrzení zastánců inflacionismu a expanzionismu je tak dosti slabé. Můžeme připustit, že v minulosti měla inflace občas, ale nikoli vždy, za následek vynucené spoření a zvýšení dostupného kapitálu. To však neznamená, že tomu tak bude i v budoucnosti. Naopak, musíme si uvědomit, že v moderních podmínkách v době inflace pravděpodobněji převáží síly vedoucí ke spotřebě kapitálu nad silami směřujícími k jeho akumulaci. V každém případě však konečný dopad těchto změn na spoření, kapitál a čistou míru úroku závisí na konkrétních podmínkách každého případu.

Totéž platí – s nezbytnými úpravami – ve vztahu k obdobným důsledkům a účinkům deflačních a restrikcionistických pohybů.

Ať už jsou konečné dopady inflačních nebo deflačních pohybů na výši míry čistého úroku jakékoli, neexistuje žádná shoda mezi nimi a dočasnými změnami hrubé tržní úrokové míry způsobenými hotovostí vyvolanou změnou peněžního vztahu. Pokud příliv peněz a peněžních substitutů do tržního systému či jejich odliv ovlivní nejprve úvěrový trh, dočasně naruší soulad mezi hrubými tržními úrokovými mírami a mírou čistého úroku. Tržní míra se zvyšuje nebo klesá z důvodu snížení nebo zvýšení objemu peněz nabídnutých k zapůjčení bez jakékoli souvislosti se změnami čisté úrokové míry, které se mohou v dalším průběhu událostí objevit jako důsledek změn v peněžním vztahu.

Tržní míra se odlišuje od výše určené čistou úrokovou mírou a do činnosti jsou uvedeny síly směřující k jejímu novému přizpůsobení poměru, jenž odpovídá čistému úroku. Může dojít k tomu, že v době nutné pro toto přizpůsobení dojde k pozměnění čistého úroku.

Tato změna může být způsobena i inflačními či deflačními procesy, které způsobily uvedenou odlišnost. Potom konečná míra čistého úroku určující konečnou tržní míru, k níž přizpůsobení směřuje, není toutéž mírou, jež převládala v době před touto změnou. Taková událost může ovlivnit data o procesu přizpůsobení, avšak nikoli jeho podstatu.

<!-- Source: ESPEAK_AUDIO-chapter_100b-OPTIMIZED.md -->

Je nutné vypořádat se s následujícím jevem: míra čistého úroku je určena diskontem budoucích statků vůči současným statkům. Je ve své podstatě nezávislá na nabídce peněz a peněžních substitutů, a to i přesto, že změny v nabídce peněz a peněžních substitutů mohou nepřímo ovlivnit její výši. Avšak hrubá tržní úroková míra může být změnami v peněžním vztahu ovlivněna. Musí dojít k přizpůsobení. Jaká je podstata procesů, které k němu povedou?

V tomto oddílu nás zajímá pouze inflace a úvěrová expanze. V zájmu jednoduchosti předpokládáme, že veškerý dodatečný objem peněz a peněžních substitutů připlyne na úvěrový trh a na zbytek trhu se dostane pouze prostřednictvím poskytnutých úvěrů. To přesně odpovídá podmínkám expanze oběžného úvěru.

Naše zkoumání se bude soustřeďovat na analýzu procesu způsobeného úvěrovou expanzí.

Při této analýze se musíme znovu vrátit k cenové prémii. Již bylo zmíněno, že na samém začátku úvěrové expanze žádná kladná cenová prémie neexistuje. Cenová prémie se nemůže objevit předtím, než začne dodatečná nabídka peněz ovlivňovat ceny statků a služeb. Dokud ale úvěrová expanze pokračuje a na trh je vrháno dodatečné množství fiduciárních prostředků, pokračuje tlak na hrubou tržní úrokovou míru. Hrubá tržní úroková míra by musela vzrůst kvůli kladné cenové prémii, která by se s postupující úvěrovou expanzí musela nepřetržitě zvyšovat.

Jak však úvěrová expanze pokračuje, hrubá tržní míra začíná zaostávat za výší, jež by kryla jak čistý úrok, tak i kladnou cenovou prémii.

Toto tvrzení je nutné zdůraznit, protože vyvrací obvyklé postupy, podle nichž lidé rozlišují mezi tím, co považují za nízké a vysoké úrokové míry. Obvykle se zohledňuje pouze aritmetická výše měr nebo trend objevující se v jejich pohybu. Veřejné mínění má určitou představu o „normální" míře, někde mezi 3 a 5 procenty. Když tržní míra vzroste nad tuto úroveň nebo když tržní míry rostou nad svoji předchozí úroveň, lidé věří, že mají pravdu, mluví-li o vysokých nebo rostoucích úrokových mírách. Proti těmto omylům je nutné zdůraznit, že v podmínkách všeobecného růstu cen může být hrubá tržní úroková míra považována za nezměněnou, pouze pokud obsahuje odpovídající kladnou cenovou prémii.

V tomto smyslu byla diskontní sazba německé Říšské banky ve výši 90 procent na podzim 1923 nízkou – ve skutečnosti směšně nízkou – vzhledem k tomu, že výrazně zaostávala za cenovou prémií a neposkytovala žádný prostor pro ostatní složky hrubé tržní úrokové míry. V podstatě stejný jev se projevuje v každém případě dlouhodobé úvěrové expanze. Hrubé tržní úrokové míry rostou s pokračováním každé expanze. Jsou nicméně nízké, protože nedosahují výše odpovídající dalšímu očekávanému zvyšování cen.

Při analýze vývoje úvěrové expanze předpokládejme, že je proces přizpůsobení hospodářského systému tržním datům narušen výskytem dodatečného množství fiduciárních prostředků nabídnutých na úvěrovém trhu. Před tímto narušením si každý mohl půjčit tolik peněz, kolik chtěl, za převládající hrubou tržní míru díky zohlednění podnikatelské složky. Další úvěry mohly být poskytnuty jen za nižší hrubou tržní míru.

Nezáleží na tom, zda se tento pokles v hrubé tržní míře projevil v aritmetickém snížení procenta stanoveného v úvěrových smlouvách. Mohlo dojít i k tomu, že se nominální úrokové míry nezměnily a expanze se projevila v uzavření smluv o úvěrech, které by za dřívějších okolností uzavřeny nebyly. Tento důsledek je roven poklesu hrubých tržních měr a má stejné dopady.

Pokles hrubé tržní úrokové míry ovlivňuje podnikatelovu kalkulaci týkající se změn výnosnosti zvažovaného projektu. Úrokové míry jsou vedle cen hmotných výrobních faktorů, mzdových sazeb a očekávaných budoucích cen výrobků dalšími položkami vstupujícími do kalkulace plánujícího podnikatele. Výsledek této kalkulace ukazuje podnikateli, zda se daný projekt vyplatí. Ukazuje mu, jaké investice lze provést při daném poměru hodnocení budoucích statků vůči současným statkům ze strany obyvatel.

Uvádí jeho jednání do souladu s tímto hodnocením a brání mu v zahájení těch projektů, jejichž realizaci široká veřejnost neschvaluje kvůli nutné délce doby čekání. Nutí ho využít dostupnou zásobu kapitálových statků takovým způsobem, aby byly co nejlépe uspokojeny nejnaléhavější potřeby spotřebitelů.

<!-- Source: ESPEAK_AUDIO-chapter_100c-OPTIMIZED.md -->

Nyní však pokles úrokových měr podnikatelovu kalkulaci zkresluje. Ačkoli se objem kapitálových statků nezvýšil, kalkulace využívá dat použitelných pouze v případě, že by k tomuto zvýšení došlo. Výsledek takových kalkulací je proto zavádějící. Některé projekty se díky nim zdají výnosné a uskutečnitelné, i když správná kalkulace, založená na úrokové míře neovlivněné úvěrovou expanzí, by je odhalila jako neuskutečnitelné. Podnikatelé takové projekty zahajují. Podnikatelská aktivita je povzbuzena. Začíná boom.

Dodatečná poptávka ze strany podnikatelů rozšiřujících své podnikání směřuje k růstu cen výrobních statků a mzdových sazeb. S růstem mzdových sazeb se zvyšují i ceny spotřebních statků. Kromě toho přispívají podnikatelé k růstu cen spotřebních statků také tím, že jsou vlivem klamu zdánlivých zisků v účtech svého podniku ochotni více utrácet. Všeobecný vzestup cen šíří optimismus. Pokud by vzrostly jen ceny výrobních statků a ceny spotřebních statků by nebyly ovlivněny, podnikatelé by byli v rozpacích.

S růstem výrobních nákladů narušujících jejich kalkulaci by bývali měli pochybnosti o rozumnosti svých plánů. Takto jsou však uklidněni skutečností, že poptávka po spotřebních statcích roste a umožňuje zvýšit odbyt i přes rostoucí ceny. Jsou si tak jisti, že se výroba vyplatí i přes její vyšší náklady. Jsou odhodláni v ní pokračovat.

K tomu, aby mohli pokračovat ve výrobě ve větším měřítku vyvolaném úvěrovou expanzí, všichni podnikatelé – ti, kdo své aktivity rozšířili, i ti, kteří vyrábějí v dřívějších mezích – pochopitelně potřebují dodatečné zdroje, protože výrobní náklady jsou nyní vyšší.

Pokud úvěrová expanze spočívá pouze v jednotlivém, nikoli opakovaném vržení určitého objemu fiduciárních prostředků na úvěrový trh a poté zcela ustane, musí se boom velmi brzy zastavit. Podnikatelé si nemohou obstarat zdroje potřebné pro jejich další podnikání. Hrubá tržní úroková míra roste, protože zvýšená poptávka po úvěrech není vyvážena odpovídajícím zvýšením množství peněz k zapůjčení. Ceny statků klesají, protože někteří podnikatelé prodávají své zásoby a ostatní omezují své nákupy.

Rozsah podnikatelských aktivit se opět zmenšuje. Boom končí kvůli tomu, že již nepůsobí síly, které ho vyvolaly. Dodatečný objem oběžného úvěru vyčerpal svůj vliv na ceny a mzdové sazby. Ceny, mzdové sazby a objem hotovosti držené různými jednotlivci jsou přizpůsobeny novému peněžnímu vztahu; pohybují se směrem ke konečnému stavu, který tomuto peněžnímu vztahu odpovídá, aniž by byly narušovány dalším vrháním dodatečných fiduciárních prostředků na trh.

Míra čistého úroku, jež je v souladu s tímto novým tržním uspořádáním, plnou silou působí na hrubou tržní úrokovou míru. Hrubá tržní míra již není rušena změnami nabídky peněz vyvolanými hotovostí.

Hlavním nedostatkem všech snah o vysvětlení boomu – neboli všeobecné tendence k rozšiřování výroby a růstu všech cen – bez vztahu ke změnám v nabídce peněz nebo fiduciárních prostředků je právě to, že tuto souvislost pomíjejí. Ke všeobecnému růstu cen může dojít pouze tehdy, dojde-li buď k poklesu nabídky všech statků, nebo ke zvýšení nabídky peněz. Připusťme nyní na okamžik pro potřeby naší diskuse, že jsou tvrzení těchto nepeněžních vysvětlení boomu a hospodářského cyklu správná.

Ceny se zvyšují a podnikatelské aktivity rozšiřují i přesto, že nedošlo k žádnému nárůstu nabídky peněz. Poté se musí velmi brzy objevit tendence k poklesu cen, poptávka po úvěrech musí vzrůst, hrubá tržní úroková míra také vzroste a krátký život hospodářského boomu je u konce. Každá nepeněžní teorie vysvětlující hospodářský cyklus ve skutečnosti mlčky předpokládá – nebo by měla logicky předpokládat –, že úvěrová expanze je doprovodným jevem boomu.

Nemůže nepřipustit, že bez této úvěrové expanze by k žádnému boomu nemohlo dojít a že zvýšení nabídky peněz je nutnou podmínkou všeobecného pohybu cen směrem vzhůru. Při podrobnějším prozkoumání se tak teorie o nepeněžním vysvětlení cyklických výkyvů redukuje na tvrzení, že úvěrová expanze, ačkoli je nezbytnou náležitostí boomu, není sama o sobě dostatečná k jeho vyvolání, a proto jsou pro jeho vznik třeba i další okolnosti.

Avšak i v tomto omezeném smyslu je učení nepeněžních teorií prázdné. Je zjevné, že každá úvěrová expanze musí vést k výše popsanému boomu. Tato vlastnost úvěrové expanze nemusí dojít naplnění pouze tehdy, dojde-li k jejímu současnému vyrovnání jinou událostí. Pokud například banky provádějí úvěrovou expanzi a očekává se, že vláda daněmi zcela odčerpá „nadměrné" zisky podnikatelů, nebo že zastaví další postup úvěrové expanze okamžitě, jakmile se „pumpování peněz do ekonomiky" projeví v rostoucích cenách, nemusí k žádnému boomu dojít.

<!-- Source: ESPEAK_AUDIO-chapter_100d-OPTIMIZED.md -->

Podnikatelé nezačnou rozšiřovat své podnikání pomocí levných úvěrů nabízených bankami, protože nemohou očekávat zvýšení svých výnosů. Tuto skutečnost je nutné zdůraznit, protože vysvětluje selhání „pumpujících" opatření New Dealu i ostatní události třicátých let.

Boom může trvat pouze tak dlouho, dokud úvěrová expanze pokračuje stále rychlejším tempem. Boom skončí, jakmile přestanou být na úvěrový trh vrhána další množství fiduciárních prostředků. Netrval by však navždy, ani kdyby inflace a úvěrová expanze pokračovaly do nekonečna. Jednou by narazil na hranice bránící neomezené expanzi oběžného úvěru. Nastala by jeho závěrečná fáze a zhroucení celého měnového systému.

Podstatou měnové teorie je poznání, že hotovostí vyvolané změny v peněžním vztahu neovlivňují různé ceny, mzdové sazby a úrokové míry ve stejném okamžiku ani ve stejné míře. Pokud by tento nesoulad neexistoval, peníze by byly neutrální; změny v peněžním vztahu by neměly žádný vliv na strukturu průmyslu, objem a způsob výroby v jeho různých odvětvích, spotřebu, ani na bohatství a důchod různých vrstev obyvatelstva. Pak by změny v oblasti peněz a oběžného úvěru neměly ani dočasný, ani trvalý dopad na hrubou tržní úrokovou míru. To, že tyto změny mohou pozměnit míru čistého úroku, je způsobeno změnami bohatství a důchodu různých jednotlivců, které tento nesoulad vyvolává. Skutečnost, že – kromě změn v míře čistého úroku – je dočasně ovlivněna hrubá tržní míra, je sama o sobě projevem tohoto nesouladu. Pokud dodatečné množství peněz vstoupí do hospodářského systému tak, že dosáhne úvěrového trhu až v okamžiku, kdy již vyvolalo růst cen statků a mzdových sazeb, tyto bezprostřední dočasné dopady na hrubou tržní úrokovou míru budou buď slabé, anebo se neprojeví vůbec.

Hrubá tržní úroková míra je ovlivněna tím silněji, čím dříve dosáhne příliv dodatečné nabídky peněz nebo fiduciárních prostředků úvěrový trh.

Pokud je v podmínkách úvěrové expanze celý objem dodatečných peněžních substitutů půjčen podnikům, je rozšířena výroba. Podnikatelé zahajují buď rozšíření výroby (tj. expanzi výroby bez prodloužení doby výroby v samotném odvětví), nebo její prohloubení (tj. prodloužení doby výroby). V obou případech vyžadují nové podniky investování dodatečných výrobních faktorů. Objem dostupných kapitálových statků se ale nezvýšil. Ani není kvůli úvěrové expanzi omezena spotřeba.

Je pravda, jak bylo zdůrazněno výše v souvislosti s vynuceným spořením, že s dalším postupem expanze bude část obyvatel přinucena omezit svoji spotřebu. Avšak to, zda vynucené spoření některých skupin lidí převáží nad zvýšením spotřeby ostatních skupin, a vyústí tak v čisté zvýšení celkového objemu úspor v celém tržním systému, závisí na konkrétních podmínkách každého případu úvěrové expanze.

V každém případě bude bezprostředním důsledkem úvěrové expanze zvýšení spotřeby těch, jejichž mzdy se zvýšily kvůli zesílení poptávky po práci ze strany expandujících podnikatelů. Předpokládejme pro účely naší diskuse, že zvýšená spotřeba těchto lidí zvýhodněných inflací a vynucené spoření ostatních, taktéž způsobené inflací, jsou shodné co do objemu a že se tak nezmění celkový objem spotřeby. Potom nastane následující situace: Výroba se změnila tak, že se prodloužila doba čekání.

Poptávka po spotřebních statcích se nesnížila, aby stávající zásoba vydržela po delší dobu. To pochopitelně vede k růstu cen spotřebních statků, a tím i k vynucenému spoření. Tento růst cen však posiluje sklon podniků k rozšiřování jejich podnikání. Podnikatelé vyvozují z růstu poptávky a cen závěr, že se vyplatí investovat a více vyrábět. Proto v tom pokračují a jejich stupňující se aktivita s sebou přináší i další nárůst cen výrobních statků, mzdových sazeb, a tím znovu i cen spotřebních statků. Podnikání je na vzestupu do té doby, dokud banky provádějí stále větší a větší úvěrovou expanzi.

Těsně před zahájením úvěrové expanze probíhaly ty výrobní procesy, které byly za daného stavu tržních dat považovány za výnosné. Systém se pohyboval směrem ke stavu, v němž by byli zaměstnáni všichni, kdo chtějí získat mzdu, a všechny nepřevoditelné výrobní faktory by byly využívány do té míry, do jaké by to umožnila poptávka spotřebitelů a dostupné množství nespecifických hmotných faktorů a práce. Další rozšíření výroby je možné pouze tehdy, je-li objem kapitálových statků zvýšen dodatečnými úsporami, tj. vyrobeným, ale nespotřebovaným přebytkem. Typickým znakem boomu způsobeného úvěrovou expanzí je to, že tyto dodatečné kapitálové statky nejsou dostupné. Kapitálové statky potřebné pro rozšíření podnikatelských aktivit musí být staženy z ostatních odvětví.

<!-- Source: ESPEAK_AUDIO-chapter_100e-OPTIMIZED.md -->

Celkovou nabídku kapitálových statků dostupnou před začátkem úvěrové expanze můžeme označit jako p; celkový objem spotřebních statků, jenž může být s užitím p za určité časové období uvolněn pro spotřebu bez dopadu na další výrobu, jako g. Nyní podnikatelé, podníceni úvěrovou expanzí, zahájí výrobu dodatečného množství g3 statků stejného druhu, jako jsou statky již užívané ve výrobě, a množství g4 statků druhu, jenž nebyl dříve vyráběn vůbec. Pro výrobu g3 je potřebný objem p3 kapitálových statků a pro výrobu g4 zásoba p4. Avšak vzhledem k našim předpokladům se objem dostupných kapitálových statků nezměnil a množství p3 a p4 se nedostává. Právě tato skutečnost odlišuje „umělý" boom vytvořený úvěrovou expanzí od „normálního" rozšíření výroby, které může vyvolat jen přidání množství p3 a p4 k p.

Nazvěme objem kapitálových statků, jenž musí být reinvestován z hrubých tržeb z výroby za určité období kvůli nahrazení těch částí p, které jsou v průběhu výroby spotřebovány. Pokud je pro toto nahrazení použito množství r, bude možné v následujícím období opět vyrobit g; pokud r takto užito není, bude p sníženo o r a p – r vyrobí v příštím období pouze g – a spotřebních statků. Dále můžeme předpokládat, že hospodářský systém zasažený úvěrovou expanzí je rozvíjející se systém. Za „normálních" okolností, tj. v době před úvěrovou expanzí, vyrobil přebytek kapitálových statků p1 + p2. Pokud by k úvěrové expanzi nedošlo, bylo by množství p1 použito na výrobu dodatečného objemu g1 druhu statků již v minulosti vyráběného a p2 k výrobě zásoby g2 druhu statků, který dříve vůbec vyráběn nebyl. Celkový objem kapitálových statků, který mají podnikatelé k dispozici a který mohou užít ve svých plánech, je r + p1 + p2. Oklamáni levnými penězi však jednají, jako kdyby měli k dispozici množství r + p1 + p2 + p3 + p4 a jako kdyby mohli vyrobit nejen g + g1 + g2, ale navíc i g3 + g4. Snaží se nabídnutím vyšší ceny přebít své konkurenty v soutěži o podíl na zásobě kapitálových statků, která není dostatečná k uskutečnění jejich přespříliš ambiciózních plánů.

Následný vzestup cen výrobních statků může zpočátku převýšit růst cen spotřebních statků. To může vyvolat tendenci k poklesu čisté úrokové míry. S dalším postupem expanze však růst cen spotřebních statků zvýšení cen výrobních statků překoná. Zvýšení mezd a platů a dodatečné zisky kapitalistů, podnikatelů a zemědělců, ačkoli velká část z nich je pouze zdánlivá, zesílí poptávku po spotřebních statcích. Není zapotřebí pouštět se do zkoumání tvrzení zastánců úvěrové expanze, že boom může prostřednictvím vynuceného spoření skutečně zvýšit celkovou nabídku spotřebních statků. V každém případě je jisté, že zesílená poptávka po spotřebních statcích ovlivňuje trh v době, kdy dodatečné investice ještě nepřinášejí žádné výsledky. Propast mezi cenami současných statků a budoucích statků se znovu rozšiřuje. Tendence k poklesu míry čistého úroku, jež může působit v prvních fázích expanze, je nahrazena tendencí opačnou.

Tato tendence k růstu míry čistého úroku a vznik čisté cenové prémie vysvětlují některé rysy boomu. Banky čelí zvýšené poptávce po úvěrech a půjčkách ze strany podniků. Podnikatelé jsou ochotni půjčit si peníze za vyšší hrubé úrokové míry. Pokračují v půjčování, i když si banky účtují vyšší úrok. Hrubé úrokové míry se aritmeticky zvyšují nad úroveň před zahájením expanze. Katalakticky však zaostávají za výší, jež by kryla čistý úrok plus podnikatelskou složku a cenovou prémii.

Banky věří tomu, že učinily vše proto, aby zastavily „nezdravé" spekulace, když půjčují za méně příznivých podmínek. Myslí si, že ti, kdo je kritizují za rozdmýchávání plamenů šílenství boomu na trhu, se mýlí. Nejsou schopny pochopit, že vrháním dalších a dalších fiduciárních prostředků na trh ve skutečnosti boom podněcují. Je to právě pokračující zvyšování nabídky fiduciárních prostředků, které vytváří, živí a urychluje boom.

Stav hrubých tržních úrokových měr je pouze výsledkem tohoto zvyšování. Pokud se chce člověk dozvědět, zda dochází k úvěrové expanzi, musí se podívat na vývoj nabídky fiduciárních prostředků, nikoli na aritmetickou výši úrokových měr.

<!-- Source: ESPEAK_AUDIO-chapter_100f-OPTIMIZED.md -->

Je obvyklé popisovat boom jako nadměrné investování. Dodatečné investování je nicméně možné pouze do té míry, v níž existuje dostupná dodatečná zásoba kapitálových statků. Jelikož, na rozdíl od nuceného spoření, boom sám o sobě nevede k omezení, ale spíše ke zvýšení spotřeby, nezajišťuje více kapitálových statků pro nové investice. Podstatou boomu způsobeného úvěrovou expanzí není nadměrné investování, ale investování ve špatných odvětvích, tj. mylné investování. Podnikatelé využívají dostupnou zásobu r + p1 + p2, jako kdyby mohli využít zásobu r + p1 + p2 + p3 + p4. Začínají rozšiřovat své investice v rozsahu, v jakém dostupné kapitálové statky nepostačují. Jejich plány jsou z tohoto důvodu neuskutečnitelné. Dříve nebo později se musejí zhroutit. Nevyhnutelný konec úvěrové expanze zviditelňuje chyby, kterých se dopustili.

Existují podniky, které nelze využívat, protože není dostatek jiných podniků, nutných k výrobě komplementárních výrobních faktorů; podniky, jejichž výrobky nelze prodat, protože spotřebitelé chtějí kupovat jiné statky, jež však nejsou vyráběny v dostatečném množství; podniky, v jejichž výstavbě nelze pokračovat ani ji dokončit, protože je zjevné, že se to nevyplatí.

Chybná víra v to, že podstatným rysem boomu je nadměrné investování, a nikoli mylné investování, je způsobena zvykem posuzovat okolnosti pouze podle toho, co je vnímatelné a hmotné. Pozorovatel zaznamená pouze ty mylné investice, které jsou viditelné, a nedokáže rozpoznat to, že tyto investice představují mylnou investici pouze proto, že není dostatek ostatních podniků potřebných pro výrobu komplementárních výrobních faktorů a spotřebních statků naléhavěji vyžadovaných veřejností.

Kvůli technologickým podmínkám je nutné zahájit rozšiřování výroby nejprve rozšířením velikosti podniků vyrábějících statky těch řádů, které jsou nejvzdálenější od dokončených spotřebních statků. Aby bylo možné rozšířit výrobu bot, oblečení, automobilů, nábytku, či domů, musí se začít nejprve zvýšením výroby železa, oceli, mědi a dalších podobných statků. Při použití zásoby r + p1 + p2, která by postačovala k výrobě a + g1 + g2, jako by šlo o zásobu r + p1 + p2 + p3 + p4 postačující k výrobě a + g1 + g2 + g3 + g4, musí nejprve dojít ke zvýšení výstupu těch výrobků a staveb, které jsou vyžadovány jako první z fyzikálních důvodů. Celá podnikatelská třída stojí tak řečeno před úkolem postavit budovu při omezené zásobě stavebního materiálu. Pokud náš stavitel nadhodnotí množství dostupné zásoby, navrhne plán, pro jehož uskutečnění dostupné prostředky nepostačují.

Vyhloubí příliš veliké základy a později, s tím, jak stavba pokračuje, se mu nedostává materiálu potřebného k dokončení stavby. Je zjevné, že jeho chybou nebyly nadměrné investice, ale nevhodné užití dostupných prostředků.

Stejnou chybou je domnívat se, že události ústící v krizi představují přílišné převádění „oběžného" kapitálu na „fixní" kapitál. Jednotlivý podnikatel čelící obtížné dostupnosti úvěru během krize správně lituje, že utratil příliš mnoho za rozšíření svého podniku a nákup dlouhodobého vybavení; jeho situace by byla lepší, kdyby měl takto utracené prostředky k dispozici pro běžný chod svého podnikání. Surovin, primárních statků, polotovarů a potravin však není v okamžiku přechodu vzestupu do deprese nedostatek. Naopak, krize je charakteristická právě tím, že jsou tyto statky nabízeny v takovém množství, které vyvolává prudký pokles jejich cen.

Předchozí výroky vysvětlují, proč je nejzřetelnější známkou boomu rozšiřování výrobních zařízení a výroby těžkého průmyslu a výroby trvanlivých výrobních statků. Sepisovatelé dějin financí a obchodu měli pravdu, když se – po víc než sto let – dívali na data o výrobě v těchto odvětvích a stejně tak i na stavební odvětví jako na ukazatel hospodářských výkyvů. Jedinou chybu udělali, když se odvolávali na nadměrné investování.

Boom samozřejmě ovlivňuje i odvětví spotřebních statků. I ta mají tendenci více investovat a rozšiřovat svoji výrobní kapacitu. Nové továrny a nové přístavby ke stávajícím továrnám nejsou vždy ty, po jejichž produkci je poptávka veřejnosti nejsilnější. Mohly stejně dobře odpovídat plánu na výrobu r + g1 + g2 + g3 + g4. Selhání tohoto přehnaně rozsáhlého plánu odhalí jeho nepřiměřenost.

Během boomu nemusí dojít k ostrému růstu cen statků. Zvýšení množství fiduciárních prostředků má sice vždy teoreticky možný vliv vedoucí ke zvýšení cen. Může však dojít k tomu, že budou síly působící zároveň v opačném směru dost silné na to, aby udržely růst cen v úzkých mezích nebo mu zabránily docela. Historické období, v němž by bylo hladké fungování tržního hospodářství opakovaně narušováno expanzionistickými pokusy, by bylo zároveň obdobím ekonomického rozvoje. Technologické zlepšení by bylo možné díky plynulému postupu akumulace nového kapitálu.

<!-- Source: ESPEAK_AUDIO-chapter_100g-OPTIMIZED.md -->

Výstup na jednotku vstupu by se zvýšil a podnikatelé by zaplnili trhy rostoucím množstvím levných statků. Pokud by souběžné zvyšování nabídky peněz v širším smyslu bylo méně rozsáhlé, než by odpovídalo tomuto hospodářskému vývoji, ceny všech statků by měly tendenci klesat. Jako skutečná historická událost probíhala úvěrová expanze vždy v prostředí, v němž silné faktory působily proti její tendenci zvyšovat ceny.

Výsledkem tohoto střetu protichůdných sil však byla zpravidla převaha těch, které vytvářejí růst cen. Existovaly ovšem i výjimečné okolnosti, za nichž byl vzestup cen pouze mírný. Nejvýznamnějším příkladem je americký boom v letech 1926 až 1929.

