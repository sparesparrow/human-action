# Chapter 72

## Audio Narration

- [chapter_72a.mp3](../5-audio-chunks-espeak/chapter_72a.mp3)
- [chapter_72b.mp3](../5-audio-chunks-espeak/chapter_72b.mp3)
- [chapter_72c.mp3](../5-audio-chunks-espeak/chapter_72c.mp3)
- [chapter_72d.mp3](../5-audio-chunks-espeak/chapter_72d.mp3)
- [chapter_72e.mp3](../5-audio-chunks-espeak/chapter_72e.mp3)

## Content

<!-- Source: ESPEAK_AUDIO-chapter_72a-OPTIMIZED.md -->

Na trhu se však mohou objevit podmínky, které prodávajícímu umožňují rozlišovat mezi kupujícími. Může prodávat zboží nebo službu různým kupcům za různé ceny. Může dosáhnout cen, které mohou někdy růst dokonce až k bodu, kdy celý spotřebitelský přebytek u nakupujícího zmizí. Aby byla cenová diskriminace pro prodávajícího výhodná, musí nastat současně dvě podmínky.

První podmínkou je, že ti, kdo kupují za levnější cenu, nemohou statek nebo službu dále prodávat lidem, jimž je diskriminující prodejce prodává pouze za vyšší cenu. Pokud takovému dalšímu prodeji nelze zabránit, bude záměr prvního prodejce zmařen. Druhou podmínkou je, že veřejnost nebude reagovat tak, aby celkové čisté výnosy prodejce zaostávaly za celkovými čistými výnosy, kterých by dosáhl při jednotné ceně. Tato druhá podmínka platí vždy v podmínkách vedoucích k tomu, že je pro prodejce výhodné nahradit konkurenční ceny monopolními cenami.

Může se však také objevit tržní situace, která by nepřinesla monopolní výnosy, neboť cenová diskriminace nevyvolává u prodávajícího nutnost omezit prodávané množství. Žádného kupce úplně neztrácí; pouze musí vzít v úvahu, že někteří kupci možná omezí objem svých nákupů. Zpravidla však má možnost prodat zbytek svých zásob lidem, kteří by byli nekoupili vůbec nic, nebo by koupili pouze menší množství, kdyby byli museli zaplatit jednotnou konkurenční cenu.

To má za důsledek, že složení výrobních nákladů nehraje v úvahách diskriminujícího prodejce žádnou roli. Výrobních nákladů se to netýká, protože celkové vyrobené a prodané množství zůstává stejné.

S nejběžnějším případem cenové diskriminace se setkáváme u lékařů. Lékař, který může provést 80 lékařských výkonů za týden a za každý výkon si účtuje 3 $, je plně zaměstnán tím, že ošetřuje 30 pacientů a vydělává 240 $ týdně. Kdyby 10 nejbohatším pacientům, kteří dohromady spotřebují 50 ošetření, místo 3 $ účtoval 4 $, spotřebovali by pouze 40 ošetření. Zbylých 10 ošetření lékař prodá po 2 $ pacientům, kteří by za jeho odborné služby nezaplatili plné 3 $. Jeho týdenní výnosy se pak zvýší na 270 $.

Protože je cenová diskriminace používána ze strany prodávajícího pouze tehdy, když je pro něj výhodnější než prodej za jednotnou cenu, je zřejmé, že jejím důsledkem je změna spotřeby a alokace výrobních prostředků pro různé využití. Výsledkem diskriminace vždy je, že celková částka vynaložená na pořízení daného zboží vzrůstá. Kupující si musí zajistit prostředky pro dodatečné výdaje omezením jiných nákupů.

Protože je velice nepravděpodobné, že ti, kteří mají z cenové diskriminace prospěch, utratí své výnosy za nákup stejného zboží, jaké ostatní teď nekupují, a to ve stejném množství, budou změny tržních dat a změny ve výrobě nevyhnutelné.

V našem případě je 10 nejbohatších pacientů poškozeno; platí 4 $ za službu, za kterou platívali 3 $. Z této diskriminace však nemá výhodu jen lékař; zvýhodněni jsou též pacienti, kterým účtuje 2 $. Je pravda, že musí zajistit poplatek pro lékaře tím, že se vzdají jiných uspokojení. Těchto jiných uspokojení si však cení méně než uspokojení, které jim poskytuje péče lékaře. Míra jejich dosaženého uspokojení vzrostla.

Pro plné pochopení cenové diskriminace je dobré si připomenout, že v podmínkách dělby práce soutěž mezi těmi, kdo chtějí získat tentýž produkt, nemusí nutně zhoršovat postavení jednotlivého konkurenta. Zájmy konkurentů jsou protichůdné pouze vzhledem ke službám, které poskytují komplementární výrobní faktory, jež poskytuje příroda. Tento nevyhnutelný přirozený rozpor je vynahrazen výhodami, které plynou z dělby práce.

Protože průměrné výrobní náklady mohou být sníženy velkosériovou výrobou, soutěž mezi těmi, kdo touží získat stejnou komoditu, přináší zlepšení v situaci jednotlivých konkurentů. Skutečnost, že nejen několik, ale velký počet lidí touží získat komoditu c, ji umožňuje vyrábět úsporným postupem; pak si ji mohou dovolit všichni lidé se skromnými prostředky. Stejně se někdy může stát, že cenová diskriminace umožní dosáhnout uspokojení potřeby, která by v její nepřítomnosti zůstala neuspokojená.

<!-- Source: ESPEAK_AUDIO-chapter_72b-OPTIMIZED.md -->

Ve městě žije příznivců hudby, z nichž každý by byl ochoten zaplatit 2 dolary za recitál virtuóza. Takový koncert však vyžaduje vyšší náklady než 2 dolary, a proto nemůže být uskutečněn. Je-li však možná diskriminace vstupného a přátel hudby je jich ochotno vydat po 4 dolary, pak bude možné recitál uskutečnit, pokud částka 2 (n+p) bude dostatečná. Potom n lidí utratí za vstupné po 4 dolary a (p – n) lidí po 2 dolary, a vzdají se uspokojení nejméně naléhavé potřeby, kterou by byli uspokojili, kdyby nedali přednost návštěvě recitálu. Každá osoba v publiku se má lépe, než by se měla, kdyby nemožnost cenové diskriminace zabránila v představení. Je v zájmu organizátorů zvýšit počet diváků až k bodu, v němž by vstupné dalších spotřebitelů převyšovalo cenu, kterou jsou ochotni zaplatit.

Vše bude jinak, pokud by bylo možné uspořádat recitál, i kdyby vstupné činilo víc než 2 dolary. Potom by cenová diskriminace poškozovala uspokojení těch, po nichž jsou vyžadovány 4 dolary.

Velice běžná praxe prodeje vstupenek na umělecká představení a železničních jízdenek za různé ceny není důsledkem cenové diskriminace v katalaktickém smyslu slova. Ten, kdo platí vyšší cenu, dostává něco, co je hodnoceno výše než to, co dostává ten, kdo platí méně. Dostane lepší sedadlo, možnost cestovat pohodlněji a tak dále. Ryzí cenová diskriminace existuje v případě lékaře, který třebaže ošetřuje každého pacienta se stejnou péčí, účtuje bohatším klientům víc než těm méně bohatým.

Existuje v případě železnice, která účtuje větší částku za přepravu zboží, jehož přeprava zvýší jeho cenu víc, než za jiné zboží, ačkoli náklady, které železnice nese, jsou stejné. Je jasné, že jak doktor, tak železnice mohou uplatnit diskriminaci pouze v mezích, které určuje možnost pacienta a odesilatele najít jiné řešení svých problémů, které je pro ně výhodnější. To se však vztahuje k jedné ze dvou podmínek, jež jsou nutné pro vznik cenové diskriminace.

Bylo by zbytečné poukazovat na stav věcí, v němž může být cenová diskriminace praktikována všemi prodejci všech druhů statků a služeb. Důležitější je prokázat, že v tržním hospodářství, které není narušováno vládními zásahy, jsou podmínky, jež jsou pro cenovou diskriminaci nutné, natolik vzácné, že taková diskriminace může být plným právem nazvána výjimečným jevem.

Zatímco monopolní ceny a monopolní výnosy nemohou být realizovány ve prospěch monopolistického kupujícího, s cenovou diskriminací je to jiné. Na nenarušovaném trhu existuje pro vznik cenové diskriminace ze strany monopolistického kupujícího jediná nutná podmínka, totiž naprostá neznalost stavu trhu ze strany prodávajících. Protože je nepravděpodobné, že by taková neznalost trvala delší dobu, může být cenová diskriminace praktikována pouze v případě vládních zásahů.

Švýcarská vláda ustavila obchodní monopol na obilí; vláda tento monopol vlastní a provozuje. Na zahraničních trzích nakupuje obilí za světové ceny a od domácích zemědělců za vyšší ceny. Při domácích nákupech platí vyšší cenu zemědělcům, kteří vyrábějí s vyššími náklady na kamenité půdě v horských oblastech, a nižší cenu – i když stále ještě vyšší, než kolik činí světová cena – zemědělcům, kteří obdělávají úrodnější pole.

Jestliže určitý proces dává současně výrobky p a q, podnikatelská rozhodnutí a jednání určuje zvažování součtu očekávaných cen p a q. Ceny p a q jsou navzájem zvláštním způsobem propojeny, protože změny v poptávce po p (nebo po q) vyvolávají změny v nabídce q (nebo p). Vzájemný vztah cen p a q můžeme nazvat výrobním vztahem. Obchodník nazývá p (nebo q) vedlejším produktem q (nebo p).

Výroba spotřebního zboží vyžaduje využití faktorů p a q, výroba p vyžaduje využití faktorů a a b a výroba q využití faktorů c a d. Potom změny v nabídce p (nebo q) vyvolávají změny v poptávce po q (nebo po p). Není důležité, jestli výrobu uskutečňuje z meziproduktů p a q tentýž podnik, který vyrábí p z meziproduktů a a b a q z meziproduktů c a d, nebo jestli se jedná o podniky, které jsou finančně nezávislé, nebo jestli ji uskutečňují sami spotřebitelé jako přípravný krok k jejich spotřebě. Ceny p a q jsou navzájem zvláštním způsobem spojené, protože p je bez q nepotřebné, nebo má menší využitelnost, a naopak. Vzájemný vztah cen p a q můžeme nazývat spotřebním vztahem.

Pokud služby poskytované komoditou a mohou být nahrazeny – i kdyby to nebylo dokonale uspokojivým způsobem – službami poskytovanými jinou komoditou b, změna ceny jedné z nich ovlivňuje také cenu té druhé. Vzájemný vztah cen a a b můžeme nazvat substitučním vztahem.

<!-- Source: ESPEAK_AUDIO-chapter_72c-OPTIMIZED.md -->

Výrobní vztah, spotřební vztah a substituční vztah jsou zvláštní vztahy cen omezeného množství statků. Od těchto zvláštních vztahů je třeba odlišit obecný vztah cen všeho zboží a služeb. Tento obecný vztah je důsledkem toho, že pro každý druh uspokojení potřeb je vedle různých víceméně specifických faktorů nutný jeden vzácný faktor, který můžeme – přes kvalitativní rozdíly v jeho schopnosti vyrábět – v hranicích, které byly přesně definovány výše, nazývat nespecifickým faktorem, a tímto faktorem je práce.

V hypotetickém světě, v němž jsou všechny výrobní faktory naprosto specifické, by lidské jednání působilo na mnoha různých polích uspokojování potřeb navzájem nezávisle. To, co v našem skutečném světě spojuje různé oblasti uspokojování potřeb, je existence obrovského množství nespecifických faktorů, které se hodí pro využití k dosažení různých cílů a které se mohou do určité míry zastupovat. Skutečnost, že onen jeden faktor, práce, je na jedné straně nutný pro každý druh výroby a na druhé straně je v rámci definovaných hranic nespecifický, přináší obecnou spojitost všech lidských činností. Spojuje proces tvorby cen do jednoho celku, v němž na sebe všechna soukolí navzájem působí. Proto je trh zřetězením vzájemně nezávislých jevů.

Bylo by směšné dívat se na určitou cenu, jako by to byl izolovaný objekt sám o sobě. Cena je vyjádřením místa, které jednající lidé přiřazují věci za současného stavu jejich snahy o odstranění nespokojenosti. Neoznačuje vztah k něčemu neměnnému, ale pouze okamžité místo v kaleidoskopicky se měnícím seskupení. V této sbírce věcí, které hodnotové soudy lidí považují za cenné, souvisí místo každé částice s místy všech ostatních částic. To, co se nazývá cenou, je vždy vztah v uceleném systému, který je sdruženým důsledkem lidských vztahů.

Tržní cena je reálný historický jev, kvantitativní poměr, za nějž si dva jedinci na konkrétním místě a v konkrétní den vyměnili určitá množství dvou konkrétních statků. Vztahuje se na zvláštní podmínky jednoho konkrétního úkonu směny. Je maximálně ovlivněna hodnotovými soudy dvou jedinců, kteří se směny zúčastnili. Není odvozena od obecné cenové struktury ani od struktury cen konkrétní třídy statků nebo služeb. To, co se nazývá cenovou strukturou, je abstraktní pojem, který je odvozen od četných jednotlivých konkrétních cen.

Trh nevytváří všeobecné ceny půdy nebo automobilů ani všeobecné mzdové sazby, ale ceny za konkrétní pozemek a za určité auto a mzdovou sazbu za výkon určitého druhu. Ze žádného hlediska nedělá v procesu vytváření ceny rozdíl mezi tím, do které třídy mají být směněné věci zařazeny. Jakkoli se tyto věci mohou v jiných ohledech lišit, ve vlastním úkonu směny nejsou ničím jiným než statky, tj. věcmi hodnocenými na základě jejich schopnosti odstraňovat pociťovanou nespokojenost.

Trh nevytváří ani neurčuje příjmy. Není procesem tvorby příjmu. Jestliže vlastník nějakého pozemku nebo pracovník hospodaří s dotyčnými fyzickými zdroji, půda a člověk budou obnovovat a uchovávat svou schopnost poskytovat služby; zemědělská a městská půda po prakticky neomezenou dobu, člověk po řadu let. Pokud se tržní situace pro tyto faktory nezhorší, bude i v budoucnu možné získat cenu za jejich využití ve výrobě.

Půda a pracovní síla mohou být považovány za zdroj příjmu, jestliže se s nimi takto zachází, tj. když jejich schopnost vyrábět není předčasně vyčerpána nezodpovědnýmopotřebováním. To, co přemění výrobní faktory v trvalý zdroj příjmů, je prozřetelná zdrženlivost při využívání těchto faktorů, nikoli jejich přirozené a fyzikální vlastnosti. V přírodě neexistuje nic takového jako tok příjmu.

Příjem je kategorie jednání, je to výsledek starostlivého hospodaření se vzácnými faktory. Ještě jasnější je to v případě kapitálových statků. Vyrobené výrobní faktory nejsou trvalé. I když některé z nich mohou mít mnohaletou životnost, všechny se nakonec stanou neužitečnými kvůli opotřebení, někdy dokonce pouze kvůli plynutí času. Trvanlivými zdroji příjmu se stanou pouze tehdy, pokud s nimi jejich vlastníci tak zacházejí.

Kapitál může být uchován jako zdroj příjmu, je-li spotřeba jeho produktů – zůstanou-li tržní data beze změny – omezena tak, aby neohrožovala nahrazování opotřebovaných dílů.

Změny v tržních datech mohou zmařit každou snahu o zachování zdroje příjmu na věky. Průmyslové zařízení bude najednou zastaralé, když se změní poptávka nebo když bude nahrazeno něčím lepším. Pole bude najednou nepotřebné, bude-li v dostatečném množství dána k dispozici úrodnější půda. Zručnost a dovednost při výkonu určitého konkrétního druhu práce ztratí svou schopnost přinášet odměnu, jestliže nová móda nebo nové výrobní metody zúží možnost jejich využití.

<!-- Source: ESPEAK_AUDIO-chapter_72d-OPTIMIZED.md -->

Úspěch každého zaopatření do nejisté budoucnosti závisí na správnosti očekávání, na jehož základě bylo uděláno. Žádný příjem nemůže být zajištěn proti změnám, které nebyly správně předvídány.

Stejně není proces tvorby cen ani druhem rozdělování. Jak jsme již ukázali, v tržním hospodářství neexistuje nic, na co by se pojem rozdělování dal použít.

Ceny a výroba

Proces tvorby cen na nenarušovaném trhu usměrňuje výrobu tam, kde nejlépe slouží potřebám spotřebitelů, jež se projevují na trhu. Pouze v případě monopolních cen mají monopolisté sílu kvůli vlastnímu prospěchu odvést v omezeném rozsahu výrobu jinam.

Ceny určují, který výrobní faktor by měl být použit a který by měl být ponechán bez využití. Specifické výrobní faktory se používají pouze tehdy, když neexistuje cennější využití komplementárních nespecifických faktorů. Existují technologické návody, půda i nepřevoditelné kapitálové statky, jejichž schopnost vyrábět zůstává nevyužita, protože jejich využití by znamenalo plýtvání tím nejvzácnějším ze všech faktorů, prací.

Zatímco v podmínkách, které panují v našem světě, nemůže na nenarušovaném trhu existovat dlouhodobé nevyužití práce, je nevyužitá kapacita půdy a nepřevoditelného průmyslového vybavení běžným jevem.

Je nesmyslné naříkat nad skutečností, že se nějaká kapacita nevyužívá. Nevyužitá kapacita zařízení, které zastaralo kvůli technickému zdokonalení, je mezníkem materiálního pokroku. Bylo by požehnáním, kdyby dosažení trvalého míru způsobilo, že by zůstaly nevyužity zbrojní podniky, nebo kdyby objev efektivní metody prevence a léčení tuberkulózy způsobil, že by se rušila sanatoria pro léčení lidí, které toto zlo postihlo. V minulosti by bývalo rozumné odsoudit nezbytnost opatření, která vedla ke špatnému investování kapitálových statků. Lidé však nejsou neomylní. Určité množství špatných investic je nevyhnutelné. Je však třeba vyhýbat se politikám, které – jako úvěrová expanze – uměle podporují špatné investice.

Díky moderní technice lze snadno pěstovat pomeranče a víno ve sklenících v polárních či subpolárních zemích. Takové podnikání by každý nazval bláznovstvím. Ale v podstatě totéž je zachovávat pěstování obilnin v kamenitých horských údolích pomocí cel a jiných ochranářských prostředků, zatímco jinde je spousta úrodné půdy ležící ladem. Rozdíl je pouze v zeměpisné šířce.

Obyvatelé švýcarské oblasti Jura raději vyrábějí hodinky, než aby pěstovali pšenici. Výroba hodinek je pro ně nejlevnějším způsobem, jak si opatřit pšenici. Na druhé straně je pro kanadské zemědělce pěstování pšenice nejlevnějším způsobem, jak si opatřit hodinky. Skutečnost, že obyvatelé Jury nepěstují pšenici a Kanaďané nevyrábějí hodinky, nestojí za řeč o nic víc než skutečnost, že si krejčí nešijí boty a že si ševci nešijí oblečení.

Chiméra netržních cen

Ceny jsou tržním jevem. Jsou vytvářeny tržním procesem a jsou podstatou tržního hospodářství. Nic takového jako ceny mimo trh neexistuje. Ceny nelze sestrojit synteticky. Jsou výslednicí určitého uspořádání tržních dat, akcí a reakcí členů tržní společnosti. Je zbytečné nořit se do úvah, jaké by byly ceny, kdyby byl některý jejich určující činitel jiný.

Takové nereálné konstrukce nejsou o nic smysluplnější než podivínské spekulace o tom, jak by se vyvíjely dějiny, kdyby byl Napoleon zabit v bitvě u Arcoly nebo kdyby Lincoln přikázal majoru Andersonovi, aby se stáhl z Fort Sumter.

Přemítat, jaké by ceny měly být, není o nic bláhovější. Každého potěší, jestliže klesnou ceny toho, co si chce koupit, a jestliže stoupnou ceny toho, co chce prodat. Člověk je upřímný, když při vyslovení takových přání přizná, že jeho pohled je osobní. Jinou otázkou je, zda by pro něho – z jeho osobního pohledu – byla dobrá rada žádat po vládě, aby použila svou donucovací sílu a zasáhla do struktury tržních cen. V šesté části této knihy ukážeme, jaké jsou nevyhnutelné důsledky takové intervencionistické politiky.

Člověk však klame nebo podvádí sám sebe, když taková přání a arbitrární hodnotové soudy nazývá hlasem objektivní pravdy. V lidském jednání neplatí nic jiného než různé touhy jednotlivců po dosažení cílů. Ohledně volby těchto cílů se nelze ptát po pravdě; jediné, na čem záleží, je hodnota. Hodnotové soudy jsou nutně vždy subjektivní, ať už je vyhlašuje jeden člověk nebo mnoho lidí, hlupák, profesor nebo státník.

Každá cena stanovená na trhu je plodem vzájemného působení účinkujících sil, tedy poptávky a nabídky. Ať už je situace na trhu, která tuto cenu vyvolala, jakákoli, cena je vzhledem k ní vždy přiměřená, pravá a reálná. Nemůže být vyšší, když se neobjeví nikdo, kdo by byl ochoten vyšší cenu nabídnout, a nemůže být nižší, když se neobjeví žádný prodejce, který by byl ochoten za nižší cenu dodávat. Ceny může změnit pouze to, když se objeví takoví lidé ochotní nakupovat nebo prodávat.

<!-- Source: ESPEAK_AUDIO-chapter_72e-OPTIMIZED.md -->

Ekonomie analyzuje tržní proces, který vytváří ceny statků, mzdy a úrokové míry. Nevymýšlí vzorce, které by komukoli umožňovaly spočítat „správnou" cenu, lišící se od ceny stanovené na trhu vzájemným působením kupujících a prodávajících.

U kořene mnoha snah o stanovení netržních cen je zmatený a sporný pojem reálných nákladů. Kdyby náklady byly reálnou věcí, tj. veličinou nezávislou na osobních hodnotových soudech a objektivně zjistitelnou a měřitelnou, bylo by možné, aby jejich výši, a tedy správnou cenu určoval nestranný arbitr. Není třeba, abychom se dále zabývali nesmyslností této myšlenky. Náklady jsou jevem hodnocení.

Náklady jsou hodnoty přiřazené nejcennějšímu uspokojení potřeb, které zůstávají neuspokojeny, protože prostředky potřebné pro jejich uspokojení jsou používány k uspokojování těch potřeb, jejichž náklady se právě zabýváme. Dosažení přebytku hodnoty výrobku nad náklady – zisku – je cílem každého výrobního úsilí. Zisk je výnos úspěšného jednání. Nemůže být definován bez odkazu na hodnocení. Je to jev hodnocení a nemá přímý vztah k fyzikálním ani jiným jevům vnějšího světa.

Ekonomická analýza redukuje nutně všechny nákladové položky na hodnotové soudy. Socialisté a intervencionisté nazývají podnikatelský zisk, úroky z kapitálu a rentu z půdy „nezaslouženým" ziskem, protože si myslí, že pouze dřina a utrpení pracovníků jsou skutečné a zaslouží si odměnu. V realitě světa však není odměňována dřina a utrpení. Jsou-li dřina a utrpení vynakládány podle dobře promyšleného plánu, jejich výsledek zvyšuje prostředky, které jsou k dispozici pro uspokojování potřeb.

Ať už někteří lidé považují za správné a spravedlivé cokoli, jediná náležitá otázka je vždy stejná. Jediné, na čem záleží, je, který systém společenské organizace se lépe hodí k dosažení těch cílů, pro něž jsou lidé ochotni vynaložit dřinu a utrpení. Otázkou je: tržní hospodářství, nebo socialismus? Žádné třetí řešení neexistuje. Pojem tržního hospodářství s netržními cenami je nesmyslný. Samotná myšlenka nákladových cen je neuskutečnitelná.

Dokonce i když je vzorec pro výpočet nákladových cen použit pouze na podnikatelský zisk, ochromí trh. Jestliže statky a služby mají být prodávány pod cenou, kterou by jim stanovil trh, nabídka vždy zaostává za poptávkou. Trh pak nemůže ani určovat, co by mělo a co nemělo být vyráběno, ani kdo by měl statky a služby získat. Výsledkem je chaos.

To se vztahuje i na monopolní ceny. Je rozumné zdržet se všech politik, které by mohly vést ke vzniku monopolních cen. Ale ať už jsou monopolní ceny zavedeny takovými promonopolními vládními politikami nebo navzdory neexistenci takových politik, žádné domnělé „hledání faktů" a žádné hloubání v křesle pracovny nemůže objevit jinou cenu, za niž by se poptávka rovnala nabídce. Neúspěch všech pokusů najít uspokojivé řešení monopolu omezeného prostoru ve veřejných službách tuto pravdu jasně dokazuje.

Je podstatou cen, že jsou plodem jednání jednotlivců a skupin jednotlivců, kteří jednají sami za sebe. Katalaktická představa směnných poměrů a cen vylučuje všechno, co je důsledkem jednání centrálního úřadu, lidí, kteří se ve jménu společnosti nebo státu nebo ozbrojené zájmové skupiny uchylují k násilí a hrozbám. Když tvrdíme, že určování cen není věcí vlády, nejdeme za hranice logického uvažování. Vláda nemůže stanovovat ceny o nic víc, než nakolik může husa snášet slepičí vejce.

Můžeme uvažovat o společenském systému, v němž neexistují vůbec žádné ceny, a můžeme uvažovat o vládních nařízeních, která si kladou za cíl stanovení cen v jiné výši, než jak by je stanovil trh. Jedním z úkolů ekonomie je studovat z toho vyplývající problémy. Avšak protože chceme tyto problémy zkoumat přesně, je nutné jasně rozlišovat mezi cenami a vládními nařízeními. Ceny jsou z definice určovány tím, že lidé kupují a prodávají, nebo že se kupování a prodávání zdrží.

Nesmějí být zaměňovány s nařízeními, která vydávají a vynucují vlády nebo jiné orgány za použití svého aparátu nátlaku a donucení.

