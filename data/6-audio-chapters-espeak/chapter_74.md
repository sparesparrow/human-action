# Chapter 74

## Audio Narration

- [chapter_74a.mp3](../5-audio-chunks-espeak/chapter_74a.mp3)
- [chapter_74b.mp3](../5-audio-chunks-espeak/chapter_74b.mp3)

## Content

<!-- Source: ESPEAK_AUDIO-chapter_74a-OPTIMIZED.md -->

2. Prozkoumání některých rozšířených omylů

Osudné chyby populárních peněžních teorií, které svedly na scestí měnovou politiku téměř všech vlád, by mohly jen obtížně vzniknout, kdyby se mnoho ekonomů nedopouštělo ve vztahu k penězům hloupých omylů a kdyby na nich tvrdošíjně nelpěli.

V prvé řadě jde o falešnou představu domnělé neutrality peněz. Přímým důsledkem této doktríny byla představa cenové „hladiny", která stoupá nebo klesá proporcionálně se zvýšením nebo snížením množství peněz v oběhu. Nikdo si neuvědomil, že změny množství peněz nemohou ve stejném okamžiku a ve stejné výši ovlivnit ceny všech statků a služeb. Nikdo nepochopil, že změny kupní síly peněžní jednotky jsou nutně spojeny se změnami vzájemných vztahů kupujících a prodávajících.

Aby se dokázalo, že množství peněz a ceny rostou a klesají proporcionálně, byla pomoc v oblasti teorie peněz hledána v přístupu naprosto odlišném od toho, který moderní ekonomie používala při řešení všech svých ostatních problémů. Namísto toho, aby se vyšlo z jednání jednotlivců, což je v oblasti katalaxie bez výjimky jediný možný postup, byly vytvářeny vzorce navržené za účelem porozumění celému tržnímu hospodářství.

Součástí těchto vzorců byly: celková nabídka peněz dostupná ve Volkswirtschaft; objem transakcí – tj. peněžní ekvivalent všech převodů statků a služeb, uskutečněných ve Volkswirtschaft; průměrná rychlost obratu peněžní jednotky; cenová hladina. Tyto vzorce zdánlivě poskytovaly důkaz správnosti doktríny cenové hladiny. V podstatě však nejde o nic jiného než o matematické vyjádření neudržitelné doktríny, že mezi změnou množství peněz a cen existuje proporční vztah.

Při provádění rozboru rovnice směny předpokládáme, že se jeden z jejích prvků – celková nabídka peněz, objem transakcí, rychlost obratu peněz – změní, aniž bychom se zabývali tím, proč tato změna nastala. Nikdo nerozpoznal, že změny takové závažnosti se ve Volkswirtschaft neobjevují samy o sobě, ale vždy jako změny podmínek, v nichž jednají jednotliví lidé. Souhrn reakcí jednotlivců na tyto změněné podmínky poté vyústí v úpravu cenové struktury. Matematičtí ekonomové odmítají začít u odlišných poptávek jednotlivců po penězích a jejich nabídek. Namísto toho zavádějí klamný koncept rychlosti obratu, zformovaný podle mechanického vzoru.

V tomto bodě našich úvah se nemusíme zabývat otázkou, zda mají matematičtí ekonomové pravdu, když předpokládají, že služby, jež poskytují peníze, spočívají výhradně nebo téměř výhradně v jejich obratu, v jejich oběhu. I kdyby to byla pravda, bylo by stále chybné vysvětlovat kupní sílu – cenu – peněžní jednotky na základě služeb, které poskytuje. Služby poskytované vodou, whisky nebo kávou nevysvětlují ceny, které za ně lidé platí. Vysvětlují pouze to, že lidé si tyto služby uvědomují a za jistých dalších podmínek poptávají určité množství těchto věcí. Cenová struktura je vždy ovlivněna poptávkou, nikoli objektivní užitnou hodnotou.

Je pravda, že ve vztahu k penězům je úkol katalaxie širší než ve vztahu k prodejným statkům. Není úkolem katalaxie, ale psychologie a fyziologie, aby vysvětlila, proč si lidé obstarávají služby, které mohou poskytnout různé prodejné statky. Avšak je jejím úkolem zabývat se těmito otázkami ve vztahu k penězům. Sama katalaxie nám může říci, jaké výhody člověk od držby peněz očekává. Ovšem nejsou to tyto očekávané výhody, které určují kupní sílu peněz. Dychtivost zajistit si výhody z držby peněz je pouze jednou z okolností, jež vyvolává poptávku po penězích. A právě poptávka, subjektivní prvek, jehož síla je zcela dána hodnotovými soudy a nikoli nějakým objektivním faktem, nějakou mocí vyvolat určitý důsledek, hraje roli při utváření tržních směnných poměrů.

Nedostatkem rovnice směny a jejích základních prvků je to, že se dívají na tržní jevy holistickým pohledem. Klamou svým chápáním konceptu Volkswirtschaft. Kde ale existuje Volkswirtschaft ve striktním slova smyslu, tam není ani trh, ani ceny a peníze. Na trhu existují pouze jednotlivci nebo skupiny jednotlivců, jednající ve shodě. Tím, co je motivuje, jsou jejich vlastní zájmy, nikoli zájmy celého tržního hospodářství. Pokud v nějakém smyslu existují koncepty jako objem transakcí nebo rychlost oběhu, potom se vždy vztahují k výsledku jednání jednotlivce. Není přípustné uchýlit se k těmto představám za účelem vysvětlení jednání jednotlivců.

<!-- Source: ESPEAK_AUDIO-chapter_74b-OPTIMIZED.md -->

První otázkou, kterou musí katalaxie položit s ohledem na změny celkového množství peněz dostupného v tržním systému, je, jak takové změny ovlivní chování různých jednotlivců. Moderní ekonomie se neptá, jakou hodnotu má „železo" nebo „chléb", ale jakou hodnotu má určitý kus železa nebo chleba pro jednajícího jednotlivce v určitém čase na určitém místě. Stejný postup je nutné použít i v případě peněz. Rovnice směny není v souladu se základními principy ekonomického myšlení.

Jde o návrat k myšlení z dob, kdy lidé nebyli schopni pochopit praxeologické jevy, protože propadli holistickým konceptům. Rovnice směny je stejně neplodná, jako byly spekulace minulých věků o všeobecné hodnotě „železa" nebo „chleba".

Teorie peněz je nepostradatelnou součástí teorie katalaxie. Musí se s ní proto nakládat stejným způsobem jako s ostatními katalaktickými problémy.

Ve směnitelnosti různých statků a služeb existují podstatné rozdíly. Jsou statky, pro něž není obtížné najít zájemce, připraveného uhradit za daného stavu věcí nejvyšší možnou částku, případně částku jen o málo nižší. Jsou však také statky, pro něž je hledání kupce velmi obtížné, i když je prodávající ochoten spokojit se s mnohem nižší kompenzací, než kterou by mohl získat, kdyby našel zájemce se silnější poptávkou. Právě tyto rozdíly ve směnitelnosti různých statků a služeb vytvářejí nepřímou směnu.

Člověk, který nemůže okamžitě získat to, co potřebuje pro chod své domácnosti nebo podniku, nebo který ještě neví, jaký druh statků bude potřebovat v nejisté budoucnosti, se nejvíce přiblíží svému cíli tehdy, když vymění méně směnitelný statek, jehož se chce vzdát, za směnitelnější.

Také se může stát, že fyzické vlastnosti zboží, jehož se chce zbavit (například kvůli tomu, že rychle podléhá zkáze, nebo kvůli nákladům na jeho skladování), ho nutí s prodejem neotálet. Někdy může být pohnán ke spěchu s prodejem, protože se bojí, že klesne tržní cena prodávaného statku. Ve všech těchto případech se jeho situace zlepší získáním lépe směnitelného statku, byť tento statek není vhodný k přímému uspokojení jeho vlastních potřeb.

Prostředek směny je statek, který lidé nabývají nikoli pro svoji vlastní spotřebu, ani pro jeho užití ve výrobním procesu, ale se záměrem směnit ho později za takové statky, které chtějí spotřebovat nebo použít při výrobě.

Peníze jsou prostředkem směny. Jsou tím nejsměnitelnějším statkem, který lidé získávají, protože ho chtějí později nabídnout ve směně s jinými lidmi. Peníze jsou věcí, jež slouží jako obecně přijímaný a běžně užívaný prostředek směny. To je jejich jediný úkol. Všechny ostatní funkce, jež lidé penězům připisují, jsou pouze okrajovou stránkou jejich prvořadé a výhradní role prostředku směny.

