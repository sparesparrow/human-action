# Chapter 175

## Audio Narration

- [chapter_175a.mp3](../5-audio-chunks-espeak/chapter_175a.mp3)
- [chapter_175b.mp3](../5-audio-chunks-espeak/chapter_175b.mp3)

## Content

<!-- Source: ESPEAK_AUDIO-chapter_175a-OPTIMIZED.md -->

# 1912

Budete zřejmě šokován ještě více. Vyvinul zde svou teorii úroku, kterou považuji za zcela chybnou.

Böhm-Bawerk skutečně sepsal hořkou šedesátistránkovou kritiku Schumpeterovy teorie úroku a po čtyřicetistránkové Schumpeterově reakci obnovil svůj útok ve dvacetistránkové odpovědi. V dopise napsaném v dubnu 1913 se Böhm-Bawerk zmiňuje o „chytrých, ale neskutečných Schumpeterových výmyslech". V korespondenci o pár měsíců později, v září 1913, ale Böhm-Bawerk opět opěvuje Schumpeterův talent, zatímco jeho práci odmítá jako ledabylou: „S našimi mladými ekonomy také nesouhlasím. Myslím si, že Schumpeter je mezi nimi nejnadanější, a pokud by dokázal nalézt cestu od své současné povrchnosti k vážnému a pečlivému výzkumu, pak by mohl, díky svým schopnostem, výrazně přispět k současné vědě".

Na tomto místě je poučné poukázat na rozdíl Böhm-Bawerkova hodnocení Schumpetera a toho, jejž v dopisech Wicksellovi dostal Mises. Zatímco Schumpeter je s laskavostí vyobrazen jako brilantní, i když hlučný a tvrdohlavý enfant terrible, Böhm-Bawerkovy odkazy na Misese neprozrazují sebemenší míru osobní úcty či ocenění jeho schopností. A to navzdory skutečnosti, že Mises sedm let pravidelně navštěvoval jeho seminář.

Zatímco byl svými učiteli, Wieserem a Böhm-Bawerkem, označován za jejich nejtalentovanějšího studenta a dosáhl na statut nejmladšího řádného profesora v Rakousku-Uhersku, vydal Schumpeter svou druhou knihu, Theorie der wirtschaftlichen Entwicklung.

Když se tato kniha v roce 1911 objevila, byla vítána s nadšením a téměř ihned mu získala v mezinárodní ekonomické obci dobré jméno. Schumpeterovo jméno oblétlo svět. Například v roce 1917 ruský marxistický teoretik Nikolaj Bucharin ve své vlivné kritice rakouské ekonomické teorie charakterizoval Schumpetera jako „jednoho z hlavních představitelů rakouské školy".

Desetiletí vedoucí k první světové válce tedy bylo pro rakouskou školu v místě jejího zrodu zlomovým obdobím. Fyzicky zesláblý Böhm-Bawerk, přestože byl stále vlivným učitelem, již nebyl dále schopen věnovat se původní práci na poli čisté teorie a Menger přestal aktivně učit a publikovat již v roce 1903. Za této situace zažehlo publikování Schumpeterových dvou knih mocné hnutí s cílem přetavit cenově-teoretické jádro rakouské ekonomie do podoby walrasovské analýzy všeobecné rovnováhy.

<!-- Source: ESPEAK_AUDIO-chapter_175b-OPTIMIZED.md -->

Významným důsledkem této situace bylo, že když čtvrtá generace rakouské školy ihned po první světové válce přišla na Vídeňskou univerzitu, zcela nevyhnutelně si její členové začali brousit své teoretické zuby na Wieserových a Schumpeterových dílech. Wieser byl, řečeno Hayekovými slovy, „grand-seigneur" školy a nejvlivnější profesor ekonomie na univerzitě, neboť do roku 1922 učil základní kurzy ekonomie – ačkoli jako čestný profesor pokračoval v přednášení až do roku 1925. Wieser byl samozřejmě Hayekův „ctěný učitel" a Hayek sám se vždy považoval za stoupence „wieserovské tradice" spíše než tradice böhm-bawerkovské a misesovské.

