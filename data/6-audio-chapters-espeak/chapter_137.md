# Chapter 137

## Audio Narration

- [chapter_137a.mp3](../5-audio-chunks-espeak/chapter_137a.mp3)
- [chapter_137b.mp3](../5-audio-chunks-espeak/chapter_137b.mp3)
- [chapter_137c.mp3](../5-audio-chunks-espeak/chapter_137c.mp3)
- [chapter_137d.mp3](../5-audio-chunks-espeak/chapter_137d.mp3)
- [chapter_137e.mp3](../5-audio-chunks-espeak/chapter_137e.mp3)

## Content

<!-- Source: ESPEAK_AUDIO-chapter_137a-OPTIMIZED.md -->

Žádnému soudnému člověku se nemůže stát, že by na základě očividného svědectví těchto úvah nedošel k závěru, že v tržním hospodářství je produktivita práce nesrovnatelně vyšší, než jaká by byla za socialismu. Toto poznání však neřeší spor mezi zastánci kapitalismu a zastánci socialismu z praxeologického, tedy z vědeckého hlediska.

Ten, kdo v dobré víře obhajuje socialismus a je prost bigotnosti, zaujatosti a zlé vůle, by mohl ještě tvrdit: „Může platit, že celkový čistý příjem P dosažený v tržním hospodářství je větší než celkový čistý příjem p dosažený v socialistické společnosti. Avšak jestliže socialismus poskytuje každému svému členu stejný podíl na p (tedy p/z = d), mají všichni, jejichž příjem v tržním hospodářství je menší než d, prospěch z toho, že se kapitalismus nahradí socialismem. Může se stát, že tato skupina zahrnuje většinu lidí. V každém případě se ukazuje, že teorie o souladu mezi správně pochopenými zájmy všech členů tržní společnosti je neudržitelná. Existuje skupina lidí, jejichž zájmy jsou poškozeny již pouhou existencí tržního hospodářství a kteří by se za socialismu měli lépe." Stoupenci tržního hospodářství popírají nezvratnost této úvahy. Věří, že p bude za P zaostávat natolik, že d bude menší než příjem, jaký v tržní společnosti dostanou dokonce i ti, kteří dosahují nejnižších mezd.

Nemůže být pochyb, že tato námitka je dobře založená. Nevychází však z praxeologických úvah, a proto nemá tu apodiktickou a nepopiratelnou průkaznou sílu, kterou mají praxeologické důkazy. Je založena na posouzení významnosti, na kvantitativním ocenění rozdílu mezi dvěma veličinami P a p. V oblasti lidského jednání dosáhneme takového kvantitativního poznání rozuměním, a co se jeho týče, lidé se nemohou nikdy plně shodnout. Praxeologie, ekonomie a katalaxie nejsou použitelné pro rozhodnutí takových neshod, které se týkají kvantitativních otázek.

Stoupenci socialismu mohou jít dokonce ještě dál a říct: „Dejme tomu, že se každý jednotlivec bude mít za socialismu hůře, než jak se za kapitalismu mají dokonce i ti nejchudší. I tak zavrhujeme tržní hospodářství, přesto že poskytuje každému víc zboží než socialismus. Neschvalujeme kapitalismus z morálních důvodů jako nespravedlivý a nemravný systém. Dáváme přednost socialismu z důvodů, které se obecně nazývají neekonomickými, a smiřujeme se se skutečností, že zhoršuje blahobyt všech lidí."

Nelze popřít, že tato povýšená lhostejnost, co se týče materiálního blahobytu, je výsadou vyhrazenou pro intelektuály žijící ve věži ze slonoviny, lidi izolované od reality a pro asketické poustevníky. To, co udělalo socialismus populárním mezi naprostou většinou jeho stoupenců, byla naopak iluze, že jim poskytne větší komfort než kapitalismus. Ale ať už tomu je jakkoli, je zřejmé, že tento typ prosocialistické argumentace nemůže být nijak zasažen liberálními důvody, které se týkají produktivity práce.

Kdyby proti socialistickým plánům nemohla být vznesena jiná námitka, než že socialismus sníží životní úroveň všech nebo alespoň naprosté většiny lidí, praxeologie by nemohla vyslovit konečný soud. Lidé by museli spor mezi kapitalismem a socialismem rozhodnout na základě hodnotového soudu nebo na základě posouzení významnosti. Museli by si mezi těmito dvěma systémy vybrat, jako si vybírají mezi mnoha jinými věcmi. Nedala by se nalézt žádná objektivní norma, jež by umožnila rozhodnout spor způsobem, který není rozporný a který musí každý duševně zdravý jedinec uznat.

Svoboda každého člověka vybrat si a svoboda jeho jednání by nebyly zničeny nevyhnutelnou nutností. Skutečný stav věcí je však naprosto odlišný. Člověk není v situaci, kdy by si mezi těmito dvěma systémy mohl vybrat. Spolupráce lidí v systému dělby práce ve společnosti je možná pouze v tržním hospodářství.

<!-- Source: ESPEAK_AUDIO-chapter_137b-OPTIMIZED.md -->

K tomuto způsobu argumentace se uchylovali zejména někteří významní představitelé křesťanského socialismu. Marxisté doporučovali socialismus na základě toho, že znásobí produktivitu a každému přinese nebývalou materiální hojnost. Teprve později změnili taktiku. Prohlašují, že ruský dělník je šťastnější než americký, přestože je jeho životní úroveň mnohem nižší; vědomí, že žije ve spravedlivém systému, mu zdaleka vyvažuje všechno materiální strádání.

Socialismus není uskutečnitelným systémem hospodářské organizace společnosti, protože nemá žádnou metodu ekonomické kalkulace. Zabývat se tímto zásadním problémem bude úkolem páté části této knihy.

Zjištění této pravdy nepřispívá ke zlehčování nezvratnosti a síly přesvědčivosti protisocialistického argumentu, který je odvozen ze zhoršení produktivity, které lze za socialismu očekávat. Váha této námitky vznesené proti socialistickým plánům je tak drtivá, že by žádný soudný člověk nemohl váhat a vybral by si kapitalismus. I tak by stále ještě šlo o výběr mezi alternativními systémy hospodářské organizace společnosti, přičemž je přednost dávána jednomu systému v neprospěch toho druhého. Taková možnost však není. Socialismus nelze uskutečnit, protože jeho uvedení do chodu ve funkci společenského systému přesahuje lidské schopnosti. Volba je mezi kapitalismem a chaosem. Člověk, který si vybírá mezi tím, jestli vypije sklenici mléka nebo sklenici kyanovodíku, si nevybírá mezi dvěma nápoji; vybírá si mezi životem a smrtí.

Společnost, která si vybírá mezi kapitalismem a socialismem, si nevybírá mezi dvěma společenskými systémy; vybírá si mezi spoluprací ve společnosti a rozpadem společnosti. Socialismus není alternativou ke kapitalismu; je to alternativa ke každému systému, v němž mohou lidé žít jako lidské bytosti. Je úlohou ekonomie zdůrazňovat tuto skutečnost, stejně jako je úkolem biologie a chemie učit, že kyanovodík není potrava, ale smrtelný jed.

Usvědčující síla tvrzení o produktivitě je ve skutečnosti tak přesvědčivá, že stoupenci socialismu byli nuceni opustit starou taktiku a uchýlit se k novým metodám. Chtějí od otázky produktivity odvést pozornost tím, že ji nahradí problémem monopolů. Všechny současné socialistické manifesty zeširoka mluví o síle monopolů. Státníci a profesoři se jeden druhého pokoušejí trumfnout při líčení zla monopolů. Naše doba je nazývána dobou monopolního kapitalismu. Hlavní důvod, který je dnes předkládán ve prospěch socialismu, je odkaz na monopol.

Je pravda, že vznik monopolních cen (nikoli monopolu jako takového bez monopolních cen) vytváří nesoulad mezi zájmy monopolisty a zájmy spotřebitelů. Monopolista nevyužívá monopolizované zboží v souladu s přáními spotřebitelů. Co se týče monopolních cen, zájmy monopolisty nabývají vrchu nad zájmy veřejnosti a demokracie trhu je omezena. Vzhledem k monopolním cenám neexistuje soulad zájmů, ale jejich konflikt.

Je možné popírat tato tvrzení, co se týče monopolních cen získaných při prodeji zboží podléhajícího patentové ochraně nebo ochraně autorských práv. Lze namítat, že bez patentových a autorsko-právních zákonů by tyto knihy, skladby a technické inovace nikdy nespatřily světlo světa. Veřejnost platí monopolní ceny za věci, z kterých by se při tržních cenách vůbec netěšila. Této otázky si však vůbec nemusíme všímat. Nemá s dnešním velkým sporem o monopoly skoro nic společného. Když se lidé zabývají zlem monopolu, pak nutně docházejí k závěru, že v nenarušovaném tržním hospodářství existuje všeobecný a nevyhnutelný trend k nahrazení konkurenčních cen monopolními cenami. Toto je charakteristický znak „vyspělého" nebo „pozdního" kapitalismu, říkají. Ať byly v raných stadiích kapitalistického vývoje jakékoli podmínky a ať si člověk myslí cokoli o platnosti tvrzení klasických ekonomů o souladu správně pochopených zájmů, dnes už není o takovém souladu žádný spor.

Jak jsme si již ukázali, neexistuje žádný takový trend k vytváření monopolů. Je pravda, že u mnohého zboží převažují v mnoha zemích monopolní ceny a některé druhy zboží se za monopolní ceny prodávají dokonce i na světovém trhu. Avšak téměř všechny tyto případy monopolních cen jsou výsledkem zasahování vlády do podnikání. Nevznikly vzájemnou souhrou faktorů, jež působí na nenarušovaném trhu. Nejsou plodem kapitalismu, ale naopak právě snahy působit proti silám, které určují výši tržních cen. Mluvit o monopolním kapitalismu je překrucováním skutečnosti.

Správnější by bylo mluvit o monopolním intervencionismu nebo o monopolním etatismu.

<!-- Source: ESPEAK_AUDIO-chapter_137c-OPTIMIZED.md -->

Ty případy monopolních cen, které by se objevily i na trhu, do nějž není zasahováno a který není narušován zásahy různých národních vlád a tajnými dohodami mezi skupinami vlád, mají malý význam. Týkají se některých surovin, jejichž nalezišť je málo a jsou zeměpisně soustředěná v určitých oblastech, a místních monopolů z omezeného prostoru. Je však pravda, že v těchto případech mohou monopolní ceny vzniknout dokonce i v nepřítomnosti vládních politik, které přímo či nepřímo směřují k jejich vzniku.

Je nutné si uvědomit, že moc spotřebitelů není dokonalá a že fungování demokratických tržních procesů má své meze. V některých výjimečných a řídkých případech, které nemají velkou důležitost, existuje dokonce i na trhu, který není ovlivňován a deformován vládními zásahy, antagonismus mezi zájmy vlastníků výrobních faktorů a zájmy ostatních lidí. Avšak existence takových rozporů vůbec nenarušuje shodu zájmu všech lidí, co se týče zachování tržního hospodářství.

Tržní hospodářství je jediným systémem hospodářské organizace společnosti, který může fungovat a který opravdu funguje. Socialismus nelze uskutečnit kvůli jeho neschopnosti vyvinout metodu ekonomické kalkulace. Intervencionismus musí vést k situaci, která je z pohledu jeho stoupenců méně vhodná než podmínky nenarušovaného tržního hospodářství, jež chce změnit. Navíc se sám zničí, jakmile je doveden za úzké pole použití.

Protože je tomu tak, je jediným společenským řádem, který může zachovat a dále zesílit dělbu práce ve společnosti, tržní hospodářství. Všichni, kdo si nepřejí rozložit spolupráci ve společnosti a vrátit se do podmínek primitivní zaostalosti, mají zájem na zachování tržního hospodářství na věky.

Učení klasických ekonomů týkající se souladu správně pochopených zájmů bylo chybné v tom, že si nevšimli toho, že demokratický proces trhu není dokonalý, protože v některých případech, které nejsou příliš důležité, se monopolní ceny mohou objevit dokonce i v nenarušovaném tržním hospodářství. Ale daleko nápadnější byla jejich neschopnost povšimnout si, že (a proč) žádný socialistický systém nemůže být považován za systém hospodářské organizace společnosti.

Založili teorii souladu zájmů na chybném předpokladu, že neexistuje žádná výjimka z pravidla, že vlastníci výrobních prostředků jsou tržním procesem nuceni využívat svůj majetek podle přání spotřebitelů. Tato teorie dnes musí být založena na znalosti toho, že v socialismu nelze provést žádnou ekonomickou kalkulaci.

Soukromé vlastnictví výrobních prostředků je základní institucí tržního hospodářství. Je to instituce, jejíž výskyt charakterizuje tržní hospodářství jako takové. Kde neexistuje, tam o tržním hospodářství nelze mluvit.

Vlastnictví znamená plnou kontrolu služeb, které ze statku mohou být odvozeny. Tento katalaktický pojem vlastnictví a vlastnických práv nesmí být zaměňován s právní definicí vlastnictví a vlastnických práv, jak je obsažen v právu různých zemí. Definice právního pojetí vlastnictví, aby poskytlo vlastníku plnou ochranu vládním aparátem donucení a nátlaku a zabránilo komukoli rušivě zasahovat do jeho práv, byl nápad zákonodárců a soudů. Jakmile byl tento účel dostatečně uskutečněn, začalo se právní pojetí vlastnických práv shodovat s katalaktickým pojetím.

Dnes však existují tendence ke zrušení instituce soukromého vlastnictví změnou zákonů, které by určovaly rozsah opatření, jež je vlastník oprávněn přijmout vzhledem k věcem, které jsou jeho vlastnictvím. Tyto reformy zachovávají termín soukromé vlastnictví, ale směřují k jeho nahrazení veřejným vlastnictvím. Tento trend je charakteristickým znakem plánů různých škol křesťanského socialismu a nacionalistického socialismu.

Ale jen málo zastánců těchto škol je tak přímých jako nacistický filosof Othmar Spann, který výslovně prohlásil, že uskutečnění jeho plánů by přineslo stav, v němž by byla instituce soukromého vlastnictví zachována pouze ve „formálním smyslu, zatímco fakticky by existovalo pouze veřejné vlastnictví".

Je nutné se o těchto věcech zmínit, abychom se vyhnuli oblíbeným omylům a zmatkům. Když se katalaxie zabývá soukromým vlastnictvím, zajímá se o kontrolu, a ne o právní termíny, pojmy a definice. Soukromé vlastnictví znamená, že vlastníci rozhodují o využití výrobních faktorů, zatímco veřejné vlastnictví znamená, že jejich využití řídí vláda.

<!-- Source: ESPEAK_AUDIO-chapter_137d-OPTIMIZED.md -->

Soukromé vlastnictví je lidský nástroj. Není dané shora. Vzniklo v raných historických dobách, když si lidé vlastní silou a vlastní mocí přisvojovali to, co předtím nebylo ničí. Vlastníci byli stále znova okrádáni o svůj majetek vyvlastňováním. Dějiny soukromého vlastnictví mohou být vysledovány zpět až k bodu, v němž vzniklo jednáním, které určitě nebylo legální. Prakticky každý vlastník je přímým nebo nepřímým právním nástupcem lidí, kteří získali vlastnictví buď svévolným přisvojením věcí, jež neměly vlastníka, nebo násilným oloupením svých předchůdců.

Avšak skutečnost, že právní formalismus může vysledovat každý titul zpět buď ke svévolnému přisvojení, nebo k násilnému vyvlastnění, nemá vůbec žádný význam pro podmínky tržní společnosti. Vlastnictví v tržním hospodářství už není spojeno se vzdálenými počátky soukromého vlastnictví. O události v daleké minulosti, skryté v temnotě dějin primitivních lidí, se už dnes nikdo nezajímá, protože v nenarušované tržní společnosti spotřebitelé rozhodují každý den znovu, kdo by měl vlastnit a kolik.

Spotřebitelé přidělují kontrolu nad výrobními prostředky těm, kteří vědí, jak je nejlépe použít pro uspokojení nejnaléhavějších potřeb spotřebitelů. Vlastníci mohou být považováni za nástupce přivlastňovatelů nebo vyvlastňovatelů pouze v právním a formalistickém smyslu. Ve skutečnosti jsou pověřenci spotřebitelů a jsou fungováním trhu nuceni spotřebitelům co nejlépe sloužit. V kapitalismu je soukromé vlastnictví dovršením sebeurčení spotřebitelů.

Smysl soukromého vlastnictví v tržní společnosti se zásadně liší od toho, jaký má smysl v systému soběstačnosti všech domácností. Kde je každá domácnost hospodářsky samostatná, slouží výrobní prostředky v soukromém vlastnictví výhradně vlastníkovi. Jedině on sklízí všechny výhody, které plynou z jejich využití. V tržní společnosti se vlastník kapitálu a pozemků může těšit ze svého majetku pouze tak, že ho využije pro uspokojování potřeb jiných lidí. Aby měli vlastníci z toho, co je jenom jejich, nějakou výhodu, musí sloužit spotřebitelům.

Pouhá skutečnost, že vlastní výrobní prostředky, je nutí, aby je podřídili přáním veřejnosti. Vlastnictví je jměním pouze pro toho, kdo ví, jak ho nejlepším možným způsobem použít ve prospěch spotřebitelů. Je to společenská funkce.

Konflikty naší doby

Dle oblíbeného názoru je zdrojem konfliktů, které v naší době přinášejí občanské války a mezinárodní války, střet „hospodářských" zájmů, jež spočívají v podstatě tržního hospodářství. Občanská válka je povstání „vykořisťovaných" mas proti „vykořisťovatelské" třídě. Mezinárodní válka je vzpoura národů, které „nic nemají", proti národům, které si přivlastnily nespravedlivý podíl na světových přírodních zdrojích a s nenasytnou chamtivostí chtějí urvat z tohoto bohatství předurčeného pro užití všemi ještě víc. Ten, kdo tváří v tvář těmto skutečnostem mluví o souladu správně pochopených zájmů, je buď pitomec, nebo odporný obhájce zjevně nespravedlivého společenského řádu. Každý inteligentní a čestný člověk si musí uvědomovat, že dnes panují nesmiřitelné konflikty mezi hmotnými zájmy, které mohou být rozhodnuty pouze za pomoci zbraní.

Je jistě pravda, že naše doba je plná konfliktů, které vyvolávají války. Avšak tyto konflikty nevznikají z fungování nenarušované tržní společnosti. Možná se mohou nazývat hospodářskými konflikty, protože se týkají oblasti lidského života, která je v běžné řeči známa jako oblast hospodářských aktivit. Je však vážným omylem vyvozovat z tohoto původu, že zdrojem takových konfliktů jsou podmínky vznikající v rámci tržní společnosti. To, co je vytváří, není kapitalismus, ale naopak protikapitalistické politiky, jejichž cílem je bránit fungování kapitalismu.

Jsou výsledkem různých vládních zásahů do podnikání, obchodních a migračních bariér a diskriminace zahraniční pracovní síly, zahraničních výrobků a zahraničního kapitálu.

Žádný z těchto konfliktů by se byl nemohl objevit v nenarušovaném tržním hospodářství. Představme si svět, v němž by každý mohl svobodně žít a pracovat jako podnikatel nebo jako zaměstnanec, kde by chtěl a jak by si to zvolil, a ptejme se, které z těchto konfliktů by ještě existovaly.

Představme si svět, v němž je plně uskutečněn princip soukromého vlastnictví výrobních prostředků, v němž neexistují instituce, které by bránily mobilitě kapitálu, práce a komodit, v němž zákony, soudy a úředníci nediskriminují jednotlivce nebo skupiny jednotlivců, ať už domácích nebo cizinců. Představme si stav, v němž se vlády věnují výlučně tomu, aby chránily život, zdraví a majetek jednotlivce proti násilnému a podvodnému útoku.

<!-- Source: ESPEAK_AUDIO-chapter_137e-OPTIMIZED.md -->

V takovém světě jsou na mapě nakresleny hranice, ale ty nikomu nebrání, aby se staral o to, o čem si myslí, že ho to udělá úspěšnějším. Žádný jednotlivec se nezajímá o rozšíření rozlohy území svého státu, protože z takového rozmachu nemůže mít žádný zisk. Výboje se nevyplatí a války vyšly z módy.

V době, která předcházela rozmachu liberalismu a vzniku moderního kapitalismu, spotřebovávali lidé většinou pouze to, co mohlo být vyrobeno ze surovin, které byly dostupné v jejich okolí. Rozvinutí mezinárodní dělby práce tento stav podstatně změnilo. Potraviny a suroviny dovážené ze vzdálených zemí jsou zbožím masové spotřeby. Nejvyspělejší evropské státy se obejdou bez těchto dovozů pouze za cenu velmi podstatného snížení životní úrovně.

Za naprosto nutné nákupy nerostů, dřeva, ropy, obilí, tuku, kávy, čaje, kakaa, ovoce, vlny a bavlny musejí platit vývozem výrobků, z nichž většina je vyrobena z dovážených surovin. Jejich životní zájmy zraňuje protekcionářská obchodní politika zemí produkujících tyto základní komodity.

Před dvěma sty lety se Švédové nebo Švýcaři prakticky nezajímali o to, jestli nějaká mimoevropská země využívá své přírodní zdroje efektivně či neefektivně. Dnes však hospodářská zaostalost cizí země, která je bohatá na přírodní zdroje, zraňuje zájmy všech, jejichž životní úroveň by se mohla zvýšit, kdyby toto přírodní bohatství začalo být využíváno vhodnějším způsobem.

Princip neomezené svrchovanosti každého národa je ve světě vládních zásahů do podnikání výzvou pro všechny ostatní národy. Konflikt mezi těmi, kteří nemají, a těmi, kteří mají, je skutečným konfliktem. Existuje však pouze ve světě, v němž kterákoli suverénní vláda může podle své vůle poškozovat zájmy všech národů – včetně svého vlastního – tím, že připraví spotřebitele o výhody, které by jim přineslo lepší využívání zdrojů dané země. To, co přispívá k válce, není suverenita jako taková, ale suverenita vlád, které nejsou plně oddány principům tržního hospodářství.

Liberalismus nestavěl a nestaví své naděje na likvidaci suverenity různých národních vlád, což je postup, který by vedl k nekonečným válkám. Klade si za cíl všeobecné uznání myšlenky hospodářské svobody. Kdyby se všichni lidé stali liberály a pochopili, že jejich vlastním zájmům nejlépe poslouží hospodářská svoboda, národní suverenita by přestala plodit konflikty a války. To, co je třeba udělat pro trvalý mír, nejsou mezinárodní pakty a úmluvy ani mezinárodní tribunály a organizace jako zaniklá Společnost národů nebo její nástupce, Organizace spojených národů.

Bude-li všeobecně přijat princip tržního hospodářství, budou takové náhražky zbytečné; nebude-li přijat, budou zbytečné. Trvalý mír může být jedině výsledkem změny ideologií. Dokud se národy budou držet Montaignova dogmatu a myslet si, že nemohou hospodářsky vzkvétat, pokud to není na účet jiných národů, nebude mír nikdy ničím jiným než obdobím příprav na další válku.

Hospodářský nacionalismus je s trvalým mírem neslučitelný. Přesto je hospodářský nacionalismus nevyhnutelný všude tam, kde dochází k vládním zásahům do podnikání. Protekcionismus je nezbytný všude, kde neexistuje svobodný vnitřní obchod. Kde existují vládní zásahy do podnikání, tam by svobodný obchod zmařil – dokonce i krátkodobě – cíle, o něž různá intervencionistická opatření usilují.

