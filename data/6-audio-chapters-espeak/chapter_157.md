# Chapter 157

## Audio Narration

- [chapter_157a.mp3](../5-audio-chunks-espeak/chapter_157a.mp3)

## Content

<!-- Source: ESPEAK_AUDIO-chapter_157a-OPTIMIZED.md -->

Cílem úvěrové expanze je upřednostnit zájmy některých skupin obyvatelstva na úkor jiných. Nepoškodí-li intervencionismus zájmy všech skupin, je samozřejmě tento výsledek maximem, co od něj lze čekat. Přestože komunita ztrácí, některé vrstvy obyvatelstva mohou získat. Okolnosti v každém jednotlivém případě určí, které skupiny získají a které nikoli.

Myšlenka kvalitativní regulace úvěrů spočívá v poskytování dodatečných úvěrů způsobem, který zajistí, aby údajná pozitiva úvěrové expanze plně dopadla na jisté skupiny a jiným se zcela vyhnula. Tvrdí, že úvěry by vůbec neměly jít na burzu a způsobovat nárůst cen cenných papírů. Měly by raději být ku prospěchu „legitimní výrobní činnosti" zpracovatelského průmyslu, těžby, „legitimního obchodu" a především zemědělství.

Jiní obhájci kvalitativní regulace úvěrů chtějí předejít situaci, kdy by se dodatečné úvěry využily k investicím do fixního kapitálu, a byly tedy znehybněny. Mají se namísto toho využít k výrobě likvidních statků. Podle těchto plánů dají vlády bankám konkrétní příkazy ohledně typů půjček, jež by měly poskytovat, či na druhou stranu jež poskytovat nesmějí.

Veškerá taková schémata jsou však marná. Diskriminace při poskytování půjček nemůže zastavit úvěrovou expanzi – její ukončení představuje jediný způsob, jak by bylo skutečně možné zastavit nárůst cen akcií a expanzi investic do fixního kapitálu. Mechanismy, kterými se dodatečné úvěry dostávají na úvěrový trh, mají pouze druhotný význam. Jediné, na čem záleží, je příliv nově vytvořených úvěrů.

Udělí-li banky více úvěrů zemědělcům, mohou tito zemědělci splatit úvěry, jež získali z jiných zdrojů, a hotovost využít k nákupům. Poskytnou-li více úvěrů podnikům v podobě oběžného kapitálu, uvolní prostředky, které podniky dříve pro tento účel držely.

Vždy však vytvoří dodatečné peníze, které se jejich vlastník snaží využít nejziskovějším způsobem. Tyto zdroje se velmi rychle dostanou na burzu nebo poslouží ke koupi fixního kapitálu. Myšlenka, že by bylo možné provádět úvěrovou expanzi, aniž by docházelo k růstu cen akcií a růstu objemu investic do fixního kapitálu, je absurdní.

