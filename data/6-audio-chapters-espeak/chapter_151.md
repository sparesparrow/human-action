# Chapter 151

## Audio Narration

- [chapter_151a.mp3](../5-audio-chunks-espeak/chapter_151a.mp3)
- [chapter_151b.mp3](../5-audio-chunks-espeak/chapter_151b.mp3)
- [chapter_151c.mp3](../5-audio-chunks-espeak/chapter_151c.mp3)

## Content

<!-- Source: ESPEAK_AUDIO-chapter_151a-OPTIMIZED.md -->

Nesmírné popularitě se dnes restriktivní opatření těší proto, že lidé si neuvědomují jejich důsledky. Při posuzování dopadů zkrácení pracovního týdne pomocí vládního nařízení si veřejnost není vědoma skutečnosti, že celkový výstup musí nutně poklesnout a že je velmi pravděpodobné, že životní úroveň příjemců mezd poklesne také.

Dnešní „neortodoxní" přístup bere jako dogma skutečnost, že „pracovní" legislativa přináší pracovníkům „sociální výhody" a že náklady těchto opatření dopadnou zcela na zaměstnavatele. Kdokoli toto dogma zpochybňuje, je označen za pochlebovače a apologetu nespravedlivých nároků bezcitných vykořisťovatelů a nemilosrdně pronásledován. Takový člověk prý chce uvrhnout příjemce mezd do chudoby a období dlouhého pracovního týdne v raných fázích moderního industrialismu.

Proti všem těmto pomluvám je nutné neustále zdůrazňovat, že za tvorbu bohatství a blahobytu je odpovědná výroba, a nikoli omezení. A že na situaci, kdy průměrný příjemce mezd v kapitalistických zemích spotřebovává více statků a může si užívat více volného času než jeho předchůdci a kdy uživí svou ženu a děti a nemusí je posílat do práce, nemají zásluhu vlády ani odbory. Jedná se totiž o výsledek skutečnosti, že podnikatelé usilující o dosažení zisku akumulovali a investovali více kapitálu, a tím zvýšili mezní produktivitu práce.

Zasahování do struktury trhu znamená, že úřad stanovuje ceny komodit a služeb a úrokových měr na jiné výši, než kterou by určil neomezovaný trh. Sám nařizuje nebo skrytě či otevřeně zmocňuje určité skupiny lidí, aby nařídily ceny či sazby, které mají být považovány za maximální či minimální ceny. K jejich vynucení pak využívá nátlaku a donucení.

Vláda se k takovým nařízením uchyluje z toho důvodu, že chce pomoci buď kupujícím (v případě maximálních cen), nebo prodávajícím (v případě cen minimálních). Maximální cena má za úkol kupujícímu zajistit to, co chce, za nižší cenu, než je cena na neomezovaném trhu. Minimální cena má na druhou stranu zajistit, aby prodávající mohl své zboží či služby prodat za cenu vyšší. Které skupině nakonec bude vládou pomoženo, závisí na rozložení politických sil.

Vlády se občas uchylují k využití maximálních cen v případě nejrůznějších komodit, občas se rozhodnou pro ceny minimální. Někdy nařizují maximální mzdové sazby, jindy minimální mzdové sazby. Pouze v případě úrokových měr se nikdy nerozhodly pro stanovení minimálních sazeb. Vždy se totiž dívaly s podezřením na úspory, investice a půjčování peněz.

Dosáhne-li zasahování do komoditních cen, mzdových a úrokových sazeb úrovně, kdy zahrnuje veškeré ceny, mzdy a úrokové míry, můžeme hovořit o úplném nahrazení tržního hospodářství socialismem (v jeho německé verzi). V takové situaci v podstatě zcela mizí trhy, meziosobní směna, soukromé vlastnictví výrobních prostředků, podnikatelství a soukromá iniciativa. Žádný jedinec již nemá možnost ovlivňovat dle vlastního úsudku výrobní proces.

Každý musí poslouchat příkazy ústředí, kde se o výrobě rozhoduje. To, čemu se v těchto nařízeních říká ceny, mzdy a úrokové míry, nejsou ceny, mzdy ani úrokové míry v katalaktickém smyslu těchto slov. Jedná se o pouhé kvantitativní výměry stanovené členem nadřízeného orgánu bez vazby na tržní proces.

Mnozí obhájci vládních zásahů do cen neměli a nemají v této otázce jasno. Neuvědomují si fundamentální rozdíl mezi tržní ekonomikou a netržní společností. Tato nejasnost jejich myšlení se odráží v jimi používaném nejednoznačném a vágním jazyce a zmatečné terminologii.

Existovali a existují zastánci regulace cen, kteří tvrdí, že chtějí zachovat tržní hospodářství. Otevřeně se vyslovují v tom smyslu, že vlády stanovující ceny, mzdy a úrokové míry mohou pomocí vyhlášek dosáhnout svých cílů, aniž by zcela odstranily trh a soukromé vlastnictví výrobních prostředků. Dokonce tvrdí, že regulace cen je nejlepším či jediným způsobem k zachování systému soukromého podnikání a zabránění nastolení socialismu.

Velmi je pobuřuje, když někdo pochybuje o správnosti jejich doktríny a ukazuje, že nemají-li se věci z pohledu vlády a intervencionistických doktrinářů zhoršit, musí regulace cen vyústit v socialismus. Na svou obranu tvrdí, že nejsou ani socialisty, ani komunisty a že jejich cílem je ekonomická svoboda, a nikoli totalitarismus.

<!-- Source: ESPEAK_AUDIO-chapter_151b-OPTIMIZED.md -->

Je nutné se zabývat právě argumenty těchto intervencionistů. Jde o to zjistit, zda je možné, aby policejní aparát dosáhl cílů, kterých má být pomocí regulace cen, mezd a úrokových sazeb na jiné než tržní úrovni dosaženo. Je nepochybné, že je v moci silné a odhodlané vlády nařídit takovéto maximální a minimální ceny a ztrestat všechny, kteří se jim vzepřou. Otázkou ale stále zůstává, zda vláda může dosáhnout cílů, kvůli kterým tato opatření zavedla.

Při pohledu do minulosti objevíme dlouhý seznam cenových stropů a zákonů proti lichvě. Císaři, králové a revoluční diktátoři se opakovaně pokoušeli do fungování trhů zasahovat. A vzpurní obchodníci a zemědělci byli přísně trestáni. Mnozí lidé se stali terčem pronásledování, jež ovšem masy s vděkem přijaly. Bez ohledu na to však veškeré tyto pokusy skončily nezdarem. Vysvětlení těchto neúspěchů, se kterými ve svých spisech přišli právníci, teologové a filozofové, přesně odpovídalo myšlenkám zastávaným těmito vládci a masami.

Tvrdili, že lidé jsou ze své podstaty sobečtí a hříšní a že vládní úřady nebyly dostatečně důsledné při vynucování zákona. Vládci by proto měli být přísnější a rezolutnější, aby mohlo být jejich cíle dosaženo.

První krok k pochopení podstaty daného problému přišel v podobě porozumění jedné dílčí otázce. Různé vlády se po dlouhou dobu uchylovaly k zlehčování měny. Zlato a stříbro, ze kterých byly mince původně vyráběny, nahrazovaly podřadnými a méně vzácnými kovy nebo snižovaly váhu či zmenšovaly velikost mincí. Takto zlehčeným mincím ale zachovaly stejná jména a vyhlásily, že tyto nové mince musejí být přijímány a vydávány za jejich nominální hodnotu. Později se vlády pokoušely přikázat lidem dodržovat obdobné nařízení v případě směnného poměru mezi zlatem a stříbrem či poměru kovových peněz a úvěrových či neplnohodnotných peněz. Při hledání příčin neúspěchu všech těchto nařízení objevili předchůdci ekonomického myšlení již v posledním století středověku zákonitost, která byla později nazvána Greshamův zákon.

Od tohoto izolovaného poznatku však stále vedla ještě dlouhá cesta k filozofům osmnáctého století, kteří si začali uvědomovat propojenost všech tržních jevů.

Klasičtí ekonomové a jejich následovníci při popisu výsledků svých úvah často volili fráze, jež bylo snadné dezinterpretovat, pakliže se o to někdo snažil. Někdy například hovořili o „nemožnosti" regulace cen. Tím ve skutečnosti nemysleli, že taková nařízení nemohla existovat, ale že nemohou dosáhnout těch cílů, jichž se vlády dosáhnout pokoušejí, a že nakonec tato opatření situaci nezlepší, ale naopak zhorší. Proto tvrdili, že takovéto opatření jsou nevhodné a odporují svému účelu.

Musíme si uvědomit, že problém regulace cen není pouze jedním z problémů, jimiž se zabývá ekonomie, že to není problém, na nějž se názory různých ekonomů různí. Otázka, která zde vyvstává, však spíše zní: Existuje něco takového jako ekonomie? Existují nějaké zákonitosti ve sledu a propojení tržních jevů? Lidé, kteří na tyto dvě otázky odpovídají záporně, popírají samotnou možnost, racionalitu a existenci ekonomie jako jedné z disciplín poznání. Navracejí se k názorům, které převládaly po staletí před vznikem ekonomie.

Za nepravdivé označují tvrzení, že existují jakékoli ekonomické zákony a že ceny, mzdy a úrokové míry jsou jednoznačně určeny tržními daty. Domnívají se, že policie má moc určit tyto tržní jevy ad libitum. Zastánce socialismu nemusí nutně ekonomii popřít; z jeho postulátů nutně nevyplývá nedeterminovanost tržních jevů. Intervencionista ale při obhajobě regulace cen nemůže jinak než popřít zákon trhu.

Německá historická škola byla konzistentní při svém nekompromisním zavržení ekonomie a snaze nahradit ji wirtschaftliche Staatswissenschaften (hospodářskými aspekty politické vědy). Obdobně důsledné byly i četné pokusy britského fabianismu a amerického institucionalismu. Autoři, kteří ekonomii zcela neodmítají, avšak zároveň tvrdí, že regulace cen může dosáhnout stanovených cílů, si ale žalostně protiřečí. Není logicky možné usmířit přístup ekonoma s přístupem intervencionisty. Jsou-li ceny jedinečně určeny tržními daty, nelze jimi libovolně nakládat pomocí vládního donucení. Vládní nařízení vytváří prostě jen nová data, jejichž vliv je určen fungováním trhu. Nemusí nutně vést k těm výsledkům, které si vláda přijetím tohoto opatření předsevzala. Může se stát, že konečný výsledek vládního zásahu je z pohledu samotné vlády ještě méně žádoucí než předchozí stav, jejž se vláda rozhodla změnit.

<!-- Source: ESPEAK_AUDIO-chapter_151c-OPTIMIZED.md -->

Tyto teze nepřestanou platit, když někdo dá termín ekonomický zákon do uvozovek a zpochybní možnost existence takového zákona. Hovoříme-li o zákonech přírody, máme na mysli skutečnost, že existuje neúprosné propojení fyzikálních a biologických jevů a že se jednající člověk musí podřídit těmto zákonitostem, pakliže chce uspět. Když hovoříme o zákonech lidského jednání, odkazujeme na skutečnost, že takovéto neúprosné propojení jevů nacházíme i ve sféře lidského jednání jako takového a že jednající člověk, chce-li uspět, musí tuto zákonitost také uznat.

Realita praxeologických zákonů se člověku ukazuje stejným způsobem jako realita zákonů přírodních – skutečností, že schopnost dosáhnout zvolených cílů je omezená a podmíněná. Kdyby takové zákony neexistovaly, člověk by byl buď všemocný a nikdy by nepociťoval žádnou nespokojenost, kterou by nemohl okamžitě a zcela odstranit, nebo by nemohl jednat vůbec.

Tyto zákony vesmíru nesmíme zaměňovat se zákony jednotlivých zemí vytvořenými člověkem a založenými na lidských morálních hodnotách. Zákony vesmíru, jež nám přibližuje fyzika, biologie a praxeologie, nejsou závislé na lidské vůli, jsou to primární ontologické skutečnosti přísně omezující schopnost člověka jednat. Morální zásady a zákony země představují prostředky, pomocí nichž se lidé snaží dosáhnout jistých cílů.

To, zda těchto cílů může být tímto způsobem opravdu dosaženo, závisí na zákonech vesmíru. Člověkem stvořené zákony jsou vhodné ke svému účelu, mohou-li těchto cílů dosáhnout. Pakliže tomu tak není, za vhodné je považovat nelze. Jejich vhodnost pro daný účel je třeba zkoumat. Co se ale týče zákonů vesmíru, je zbytečné a nesmyslné o jejich vhodnosti pochybovat. Jsou takové, jaké jsou, a fungují bez ohledu na to, co si o nich myslíme. Jejich porušení se trestá samo.

Lidmi stvořené zákony je však třeba konkrétními sankcemi vynucovat. Pouze duševně choří jedinci se pokoušejí ignorovat fyzikální a biologické zákony. Není ale výjimečné, že lidé pohrdají zákony praxeologickými. Vládci si odmítají připustit, že jejich moc je omezená jinými zákony než zákony fyziky a biologie. Nikdy nepřipisují své neúspěchy a nezdary na vrub porušení ekonomických zákonů.

V čele odpůrců ekonomických poznatků stála německá historická škola. Pro tyto profesory bylo nepředstavitelné, že by jejich vznešené modly, braniborští hohenzollernští kurfiřti a pruští králové, neměly být všemocné. Ve snaze vyvrátit učení ekonomie se pohroužili do studia starých dokumentů a sestavili řadu svazků zabývajících se historií správy těchto slovutných vládců. V tom, jak sami praví, spočívá realistický přístup k problémům státu a vlády. Zde je možné najít ryzí fakta a skutečný život, a ne neduživé abstrakce a mylné generalizace britských doktrinářů.

Ve skutečnosti však tyto mohutné svazky pouze zaznamenávají seznamy politik a opatření, které selhaly právě proto, že opomíjely ekonomické zákony. Těžko asi někdo někdy sepíše poučnější případy z dějin než tato Acta Borussica.

Ekonomie ale nemůže spočívat na případových studiích. Musí se pustit do pečlivého zkoumání způsobu, jakým trh reaguje na vládní zásahy do struktury cen.

Tržní cena má tu charakteristickou vlastnost, že přivádí do rovnováhy nabídku s poptávkou. Velikost poptávky odpovídá velikosti nabídky nejen v imaginárním konstruktu rovnoměrně plynoucí ekonomiky. Koncept prostého stavu klidu, se kterým pracuje základní teorie cen, je věrným popisem dění na trhu v každém okamžiku. Každé odchýlení tržní ceny od úrovně, při níž se nabídka s poptávkou rovnají, se na neomezovaném trhu samo napravuje.

Když ale vláda stanoví ceny na jiné úrovni, než by je stanovil trh bez vládních zásahů, je tato rovnováha nabídky a poptávky narušena. V případě maximálních cen se najednou objevují potenciální kupující, kteří nemohou nakoupit, přestože jsou ochotni zaplatit stanovenou cenu či dokonce cenu vyšší. V případě minimálních cen zde naopak najednou máme potenciální prodávající, kteří nemohou prodat, i když jsou připraveni prodat za cenu stanovenou vládou či dokonce cenu nižší.

Cena najednou ztrácí schopnost oddělovat ty z potenciálních kupujících a prodávajících, kteří mohou nakoupit či prodat, od těch, co nemohou. Zcela nutně pak musí nastoupit jiný princip alokace daného zboží a služeb a výběru lidí, kteří získají dostupné nabízené zboží. Třeba to budou pouze ti z nakupujících, kteří přijdou první, nebo pouze ti, kterým daná okolnost přiřkne privilegované postavení, nebo pouze ti nejbezohlednější, kteří zaženou své konkurenty pomocí vyhrožování či násilí. Nechce-li vláda, aby o alokaci dostupné nabídky rozhodovala náhoda či násilí a aby zavládl chaos, musí sama regulovat množství, které si bude moci každý jedinec koupit. Musí se uchýlit k přídělům.

