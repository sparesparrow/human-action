# Chapter 78

## Audio Narration

- [chapter_78a.mp3](../5-audio-chunks-espeak/chapter_78a.mp3)
- [chapter_78b.mp3](../5-audio-chunks-espeak/chapter_78b.mp3)
- [chapter_78c.mp3](../5-audio-chunks-espeak/chapter_78c.mp3)
- [chapter_78d.mp3](../5-audio-chunks-espeak/chapter_78d.mp3)
- [chapter_78e.mp3](../5-audio-chunks-espeak/chapter_78e.mp3)

## Content

<!-- Source: ESPEAK_AUDIO-chapter_78a-OPTIMIZED.md -->

Kritici ovšem namítají, že nejde o nic jiného než odsunutí řešení problému.

Dnes je stále nutné vysvětlit včerejší kupní sílu. Pokud stejným způsobem vysvětlíme předvčerejší kupní sílu, sklouzneme do nekonečného regresu. Proto trvají na tom, že předložené řešení není úplným a logicky uspokojivým objasněním našeho problému. Co ovšem kritici nevidí, je skutečnost, že se regrese nevrací zpět donekonečna. Dosáhne bodu, v němž je vysvětlení úplné a nezůstává žádná nezodpovězená otázka. Pokud bychom sledovali kupní sílu peněz zpět krok za krokem, dospějeme do bodu, v němž začal statek fungovat jako prostředek směny.

V tomto bodě je včerejší směnná hodnota určena výhradně poptávkou po nepeněžním – průmyslovém – užití, kterou projevují jen ti, kteří chtějí použít tento statek pro jiné účely než jako prostředek směny.

Kritici však pokračují: To znamená, že část kupní síly peněz, kterou mají, protože slouží jako prostředek směny, vysvětlujeme jejich užitím pro průmyslové účely. Hlavní problém, vysvětlení specifické peněžní složky jejich směnné hodnoty, zůstává nevyřešen. I zde se však kritici mýlí. Ta složka hodnoty peněz, která je výsledkem jejich fungování jako prostředku směny, je zcela vysvětlena odkazem na tyto specifické peněžní služby a poptávku, již vytvářejí. Uveďme dvě skutečnosti, které nelze popřít a které nikdo nepopírá.

Za prvé, poptávka po prostředku směny je určována zvážením jeho směnné hodnoty, jež je výsledkem poptávky jak pro peněžní, tak i pro průmyslové užití. Za druhé, směnná hodnota statku, který dosud nebyl poptáván jako prostředek směny, je určována výhradně poptávkou lidí, kteří si přejí užívat ho k průmyslovým účelům, tj. buď pro spotřebu, nebo pro výrobu.

Regresní teorém má za cíl vysvětlit, že první výskyt peněžní poptávky po statku, který byl dříve používán výhradně pro průmyslové účely, je ovlivněn směnnou hodnotou, jež mu byla připisována v tomto okamžiku pouze s ohledem na jeho nepeněžní užití. To však neznamená, že bychom vysvětlovali specifickou směnnou hodnotu prostředku směny plynoucí z jeho peněžního užití na základě jeho směnné hodnoty pro průmyslové užití.

A konečně ostatní námitky vůči regresnímu teorému uváděly, že je jeho přístup historický, nikoli teoretický. I tyto námitky se však mýlí. Vysvětlit jev historicky znamená ukázat, jak byl vytvořen silami a okolnostmi působícími v konkrétním čase a na konkrétním místě. Tyto jednotlivé síly a okolnosti jsou konečnými prvky vysvětlení. Jsou konečnými daty a jako takové nejsou přístupné žádné další analýze nebo zjednodušení. Vysvětlit jev teoreticky znamená vysledovat jeho vznik jako důsledek působení obecných pravidel, která jsou již v teoretickém systému obsažena.

Tomuto požadavku regresní teorém vyhovuje. Sleduje specifickou směnnou hodnotu prostředku směny zpět k počátku jeho funkce a k teorémům obecné katalaktické teorie, jež se týkají procesu ohodnocování a oceňování. Vyvozuje zvláštní případ z pravidel obecně platné teorie. Ukazuje, jak se zvláštní jev objeví v důsledku působení pravidel obecně platných pro všechny jevy. Neříká: To se stalo v tom čase na tom místě.

Říká: Toto se vždy stane, když nastanou určité okolnosti; vždy, když začne být nějaké zboží poprvé poptáváno jako prostředek směny, musí se tentýž efekt objevit znovu; žádný statek nemůže být používán jako prostředek směny, pokud na samém počátku takového jeho užití neměl směnnou hodnotu, plynoucí z jiných užití. Všechna tato tvrzení, vyvozená z regresního teorému, jsou vždy platná, apodiktická, jak plyne z apriorismu praxeologie. Musí k tomu dojít tímto způsobem. Nikomu se nemůže podařit vykonstruovat hypotetický příklad, v němž by se věci odehrály jinak.

<!-- Source: ESPEAK_AUDIO-chapter_78b-OPTIMIZED.md -->

Kupní síla peněz je určována poptávkou a nabídkou, stejně jako v případě cen všech prodejných statků a služeb. Vzhledem k tomu, že jednání vždy míří k uspokojivějšímu stavu věcí v budoucnu, ten, kdo zvažuje získání nebo vzdání se peněz, se především zajímá o jejich budoucí kupní sílu a budoucí strukturu cen. K závěru o kupní síle peněz v budoucnosti nemůže ovšem dospět jinak než pohledem na její vývoj v bezprostřední minulosti. Právě tento fakt zásadně odlišuje určení kupní síly peněz od určení vzájemných směnných poměrů mezi různými prodejnými statky a službami.

U posledně jmenovaných nemohou aktéři zvažovat nic jiného než jejich význam pro budoucí uspokojení potřeb. Pokud je k prodeji nabídnut nový výrobek, o kterém nikdy předtím neslyšeli, jak se to stalo například před několika desetiletími s rozhlasovými přijímači, jediná věc, která hraje roli pro jednotlivce, je, zda tento nový přístroj poskytne lepší uspokojení potřeb, než lze očekávat od statků, kterých je nutné se kvůli jeho nákupu vzdát.

Znalost minulých cen je pro kupujícího pouze prostředkem, jak získat spotřebitelský přebytek. Kdyby o něj neusiloval, mohl by, bylo-li by to nutné, dohodnout své nákupy bez znalosti tržních cen v bezprostřední minulosti, jež jsou obecně nazývány současnými cenami. Mohl by cenu pouze subjektivně odhadnout. Jak již bylo uvedeno, vymazání paměti se všemi cenami z minulosti by nezabránilo vytvoření nových směnných poměrů mezi různými prodejnými věcmi.

Kdyby ovšem zmizely znalosti o kupní síle peněz, celý proces rozvoje nepřímé směny by musel začít znovu. Bylo by nutné opět zahájit používání některých statků, jež jsou více směnitelné než ostatní, jako prostředků směny. Poptávka po těchto statcích by se zvýšila a přidala by ke směnné hodnotě vyplývající z průmyslového (nepeněžního) užití specifickou složku plynoucí z jejich užití jako prostředků směny. Subjektivní odhad hodnoty je u peněz možný jen tehdy, pokud je založen na jejich ocenění.

Přijetí nového druhu peněz předpokládá, že tato věc již má určitou směnnou hodnotu, která vyplývá z jejího minulého užití přímo pro spotřebu nebo ve výrobě. Ani kupující, ani prodávající by nemohli odhadnout hodnotu peněžní jednotky, kdyby neměli žádné informace o její směnné hodnotě – její kupní síle – v bezprostřední minulosti.

Vztah mezi poptávkou po penězích a jejich nabídkou, který můžeme nazvat peněžním vztahem, určuje výši kupní síly. Dnešní peněžní vztah, utvářený na základě včerejší kupní síly, určuje dnešní kupní sílu. Ten, kdo chce zvýšit množství peněz, jež má v držení, omezí své nákupy a zvýší své prodeje, čímž vyvolá tendenci k poklesu cen. Ten, kdo chce svoji peněžní držbu naopak snížit, začne více nakupovat – ať už z důvodu spotřeby nebo výroby a investic – a omezí své prodeje; neboli vyvolá tlak na růst cen.

Změny v nabídce peněz musí nutně upravit i rozdělení prodejných statků, vlastněných různými jednotlivci a firmami. Množství peněz, jež je k dispozici v celém tržním systému, se nemůže zvýšit či snížit, aniž by se nejprve nezvýšilo nebo nesnížilo množství peněz držené některým jeho členem. Pokud chceme, můžeme předpokládat, že každý člen dostane podíl dodatečných peněz právě v okamžiku, kdy do systému připlynou, či se stejným způsobem podílí na snížení množství peněz. Ať už to předpokládáme, nebo ne, konečný výsledek našeho názorného výkladu bude stejný.

Bude jím to, že změny v nabídce peněz vyvolané změnami nabídky peněz dostupných v ekonomickém systému nikdy neovlivní ceny různých statků a služeb ve stejném rozsahu a ve stejný okamžik.

Předpokládejme, že vláda vydá dodatečné množství papírových peněz. Touto emisí zamýšlí zaplatit nákup zboží a služeb nebo splatit své dluhy nebo zaplatit úrok z těchto dluhů. Ať už je její plán jakýkoli, vstoupí na trh s dodatečnou poptávkou po statcích a službách; může si nyní koupit víc než předtím. Ceny statků, které kupuje, stoupají. Pokud by vláda svými nákupy utratila peníze vybrané na daních, daňoví poplatníci by museli omezit své nákupy. Zatímco ceny statků kupovaných vládou by se zvýšily, ceny těchto ostatních statků by klesly.

K tomuto poklesu cen statků nakupovaných daňovými poplatníky ovšem nedojde, pokud se zvýší množství peněz, jež má vláda k dispozici, aniž by se snížilo množství peněz v rukách veřejnosti. Ceny některých statků – jmenovitě těch, které vláda kupuje – se zvýší okamžitě, zatímco ceny ostatních se pro tuto chvíli nezvýší. Ale proces pokračuje. Ti, kdo prodávají statky poptávané vládou, si nyní mohou koupit více než předtím. Ceny věcí, jež tito lidé kupují ve větším množství, stoupnou také.

Růst se šíří od jedné skupiny statků a služeb k ostatním, dokud nevzrostou všechny ceny a mzdové sazby. Zvýšení cen různých statků a služeb proto neproběhne ve stejném okamžiku.

<!-- Source: ESPEAK_AUDIO-chapter_78c-OPTIMIZED.md -->

Když nakonec v důsledku zvýšení množství peněz vzrostly všechny ceny, jejich růst nebude mít na různé statky a služby stejný dopad, neboť proces růstu cen měl různý dopad na hmotné postavení různých lidí. Jak proces pokračuje, někteří lidé se těší z vyšších cen statků nebo služeb, které prodávají, zatímco ceny věcí, které kupují, se ještě nezvýšily, nebo se zvýšily v menší míře.

Jiní lidé jsou v nešťastném postavení, protože prodávají statky a služby, jejichž ceny se ještě nezvýšily, nebo se zvýšily v menší míře než ceny statků, které musí kupovat pro každodenní potřebu. Pro první skupinu lidí je šířící se růst cen požehnáním, pro druhou skupinu pohromou. Vedle toho jsou dlužníci zvýhodňováni na úkor věřitelů. Když proces růstu cen dospěje ke svému konci, bohatství jednotlivých lidí bylo ovlivněno v různém směru a do různé míry. Někteří na něm vydělali, jiní ztratili. Poměry už nejsou takové jako dříve. Nový pořádek věcí vyústí ve změny v síle poptávky po různých statcích. Vzájemný poměr peněžních cen prodejných statků a služeb není stejný jako dříve. Kromě toho, že ceny v peněžním vyjádření vzrostly, se změnila i cenová struktura.

Konečné ceny, k jejichž nastolení trh směřuje po vyčerpání efektu zvýšení množství peněz, nejsou rovné předchozím konečným cenám násobeným stejným multiplikátorem.

Hlavní chybou staré kvantitativní teorie stejně jako rovnic směny matematických ekonomů je to, že ignorují tuto základní otázku. Změny v nabídce peněz musí způsobit i změny ostatních veličin. Tržní systém před a po zvýšení, nebo snížení, množství peněz se nezmění jen v tom, že jednotlivci drží hotovost a ceny vzrostly, nebo klesly. Změny se dotknou i vzájemných směnných poměrů mezi různými statky a službami. Chceme-li sáhnout po metafoře, lze celý proces přirovnat spíše k cenové revoluci než k zavádějícímu obrazu stoupající a klesající „cenové hladiny".

V tomto bodě si nemusíme všímat důsledků na všechny platby odložené na základě smluv. Budeme se jimi zabývat později, stejně jako dopady peněžních událostí na spotřebu a výrobu, investice do kapitálových statků i akumulaci a spotřebu kapitálu. I když ale ponecháme tyto věci prozatím stranou, nesmíme nikdy zapomenout, že změny množství peněz neovlivňují ceny rovnoměrně. To, v jakém okamžiku a do jaké míry jsou ovlivněny ceny příslušného statku nebo služby, záleží na podmínkách každého konkrétního případu.

V případě peněžní expanze (inflace) nemusí dojít jen k tomu, že ceny některých z nich rostou rychleji než ceny ostatních. Může se také stát, že v některých případech ceny nejprve klesnou, pokud jde o statky poptávané většinou těch, kteří kvůli inflaci ztrácí.

Změny v peněžních vztazích nejsou způsobeny jen vládou vydávající dodatečné papírové peníze. Stejný dopad má i zvýšení produkce drahých kovů sloužících jako peníze, ačkoli v tomto případě budou samozřejmě odlišné skupiny lidí, které touto změnou získají, nebo ztratí. Ceny porostou stejným způsobem i v případě poklesu poptávky po penězích v důsledku všeobecné tendence ke snižování držby hotovosti bez odpovídajícího snížení množství dostupných peněz.

Dodatečné zvýšení množství peněz, způsobené „rozpouštěním" držené hotovosti, přináší tendenci k růstu cen stejným způsobem, jako kdyby pocházelo ze zlatých dolů nebo z tiskárny. A obráceně – ceny klesnou, když se nabídka peněz sníží (např. kvůli stažení papírových peněz z oběhu), nebo se zvýší poptávka po penězích (např. kvůli „hromadění" peněz s cílem zvýšit peněžní zůstatky). Tento proces vždy probíhá v jednotlivých krocích, je nepravidelný, asymetrický a nerovnoměrný.

Lze ovšem argumentovat, a také se tak dělo, že běžná produkce zlatých dolů vržená na trh může sice způsobit zvýšení množství peněz, ale nezvyšuje důchod a už vůbec ne bohatství majitelů dolů. Ti mohou vydělat jen „normální" důchod, jehož utracení nemůže narušit tržní podmínky ani převažující tendence k ustálení konečných cen a rovnováhy v rovnoměrně plynoucí ekonomice. Pro majitele dolů nepředstavuje roční výstup dolů nárůst bohatství a nenutí je nabízet vyšší ceny. Budou mít stejnou životní úroveň jako předtím.

Jejich výdaje v rámci běžné produkce jejich dolů nezpůsobí žádnou tržní revoluci. Proto normální objem produkce zlata, ačkoli jistě zvýší množství dostupných peněz, nevyvolá proces znehodnocování peněz. Těžba takového množství je vzhledem k cenám neutrální.

Je však nutné povšimnout si toho, co stojí proti tomuto argumentu – v rozvíjející se ekonomice, v níž roste počet obyvatel, a dělba práce a její důsledek – odvětvová specializace – se prohlubují, převládá sklon ke zvyšování poptávky po penězích. Dodatečné lidi vstupující na scénu chtějí také držet určitý objem hotovosti. Rozsah hospodářské soběstačnosti, tj. výroba pro potřeby vlastní domácnosti, se zmenšuje a lidé se stávají závislejšími na trhu; to je obecně donutí ke zvýšení objemu držené hotovosti.

<!-- Source: ESPEAK_AUDIO-chapter_78d-OPTIMIZED.md -->

Proto se tendence k růstu cen vycházející z toho, co se nazývá „normální" produkcí zlata, střetává s tendencí k poklesu cen, vyvolanou zvýšenou poptávkou po držbě hotovosti. Navzájem se však plně nevyrovnají. Oba procesy proběhnou a vyústí v narušení stávajících společenských podmínek, někteří lidé díky nim zbohatnou, jiní naopak zchudnou. Oba ovlivní ceny rozličných statků v různou dobu a v různé míře.

Je pravda, že růst cen některých druhů zboží způsobený jedním z uvedených procesů může být nakonec neutralizován druhým procesem. Může se stát, že se nakonec některé nebo mnoho cen vrátí na předchozí úroveň. Konečným důsledkem ale není stejný výsledek, jako kdyby ani jeden z procesů vyvolávajících změny v peněžních vztazích neexistoval.

Je jim spíše společný efekt náhodného současného výskytu obou procesů, z nichž každý vyvolává přizpůsobení tržních dat stejně jako hmotných podmínek různých jednotlivců a jejich skupin. Nová struktura cen se nemusí příliš lišit od té předchozí. Je však výsledkem dvou skupin událostí, které vedly k inherentním společenským změnám.

Skutečnost, že se majitelé zlatých dolů spoléhají na neměnný roční výnos z těžby zlata, nic nemění na dopadu nově vytěženého zlata na ceny. Vlastníci dolů na trhu směnou za zlato získávají statky a služby nutné pro chod svých dolů a pro svoji vlastní spotřebu a investice v jiných výrobních procesech. Kdyby toto množství zlata nebyli vytěžili, ceny by jím nebyly ovlivněny. Majitelé dolů navíc předvídali budoucí výnosy svých dolů, kapitalizovali je a přizpůsobili svoji životní úroveň očekáváním neměnného výnosu z těžební činnosti.

Efekty, které má nově vytěžené zlato na jejich výdaje a na výdaje dalších lidí, do jejichž držení se zlato postupně dostává, začínají v okamžiku, kdy je toto zlato k dispozici v rukách majitelů dolů. Pokud v očekávání budoucích výnosů utratili majitelé dolů peníze v minulosti a jejich očekávání se nenaplnila, půjde o stejný případ, jako kdyby byla jejich spotřeba financována úvěrem založeným na očekáváních, která se později nesplnila.

Změny v rozsahu požadované držby hotovosti různých lidí se vzájemně kompenzují pouze do té míry, do jaké se pravidelně opakují a jsou vzájemně příčinně propojené. Lidé pobírající mzdu nejsou placeni denně, ale v určitý výplatní den za období jednoho nebo více týdnů. Nemají v plánu držet neměnný objem hotovosti po celou dobu mezi výplatními termíny; množství hotovosti v jejich peněženkách klesá s tím, jak se blíží další den výplaty.

Na druhou stranu obchodníci, kteří jim prodávají zboží k uspokojení základních životních potřeb, držbu své hotovosti odpovídajícím způsobem zvyšují. Oba pohyby se vzájemně podmiňují; existuje mezi nimi příčinná souvislost, která je uvádí do souladu v čase i v objemu. Ani obchodník, ani jeho zákazník se nenechají těmito opakovanými výkyvy ovlivnit. Jejich plány týkající se držby hotovosti, stejně jako jejich podnikání, resp. výdajů na spotřebu, berou v úvahu celé období a dívají se na něj jako na celek.

Právě tento jev vedl ekonomy k představě pravidelného oběhu peněz a k opomíjení změn v hotovosti držené jednotlivými lidmi. Tento typ vztahů je ovšem platný jen ve velmi úzce vymezené oblasti. Pouze tehdy, je-li růst objemu držené hotovosti jedné skupiny lidí v časové a kvantitativní souvislosti s poklesem objemu držené hotovosti jiné skupiny, takže se tyto změny vzájemně vyrovnají v průběhu časového období, které členové obou skupin považují za celek ve vztahu k plánování držby hotovosti, můžeme mluvit o jejich vzájemné neutralizaci.

Bez splnění všech uvedených podmínek je tato neutralizace vyloučena.

Je možné představit si takové uspořádání věcí, v němž se změny v kupní síle peněz objeví ve stejný okamžik a ve stejném rozsahu pro všechny druhy statků a služeb a přímo úměrně změně, která ovlivnila poptávku nebo nabídku peněz? Jinými slovy, je možné představit si neutrální peníze v rámci takového hospodářského systému, který neodpovídá imaginárnímu konstruktu rovnoměrně plynoucí ekonomiky? Tuto trefnou otázku můžeme nazvat Humovým a Millovým problémem.

Není sporu o tom, že ani Hume, ani Mill neuspěli při hledání kladné odpovědi.

<!-- Source: ESPEAK_AUDIO-chapter_78e-OPTIMIZED.md -->

Je tedy možné odpovědět na ni jednoznačně záporně?

Představme si dvě rovnoměrně plynoucí ekonomiky A a B. Oba systémy jsou nezávislé a není mezi nimi žádné propojení. Liší se pouze v tom, že každému množství peněz m v A odpovídá n množství peněz v B, kde n je větší nebo menší než 1. Předpokládejme, že neexistují žádné odložené platby a že peníze užívané v obou systémech slouží pouze k peněžním účelům, tj. neexistuje žádné nepeněžní užití peněz. V důsledku toho budou ceny v obou systémech v poměru 1 : n. Je myslitelné, aby se podmínky v A změnily tak, že budou rázem stejné jako podmínky v B?

Odpověď na tuto otázku musí být zjevně záporná. Ten, kdo chce odpovědět kladně, musí předpokládat, že se každému jednotlivci ve stejné chvíli zjeví deus ex machina, zvýší nebo sníží objem hotovosti v jeho držení n-krát a řekne mu, že od tohoto okamžiku musí vynásobit číslem n všechna data, která používá při oceňování a kalkulaci. To se nemůže stát jinak než zázrakem.

Již jsme si ukázali, že v podmínkách imaginárního konstruktu rovnoměrně plynoucí ekonomiky se samotná představa peněz rozplývá v bezobsažném kalkulačním procesu, vzájemně si odporujícím a postrádajícím jakýkoli smysl.

