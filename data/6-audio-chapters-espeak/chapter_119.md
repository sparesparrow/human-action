# Chapter 119

## Audio Narration

- [chapter_119a.mp3](../5-audio-chunks-espeak/chapter_119a.mp3)
- [chapter_119b.mp3](../5-audio-chunks-espeak/chapter_119b.mp3)

## Content

<!-- Source: ESPEAK_AUDIO-chapter_119a-OPTIMIZED.md -->

Přírodní vědy mohou tvrdit, že se schopnosti půdy, které podmiňují její využitelnost pro lesnictví, pěstování dobytka, zemědělství a využití vod, samy pravidelně obnovují. Je možná pravda, že dokonce i lidské úsilí, které vědomě směřuje k co největšímu zpustošení produkční schopnosti zemské kůry, může uspět přinejlepším pouze na jejích malých částech. Ale tyto skutečnosti tak zcela neplatí pro lidské jednání. Periodická obnova výrobních schopností půdy není ničím přesně daným, s čím by se člověk setkával v jednoznačně určených situacích.

Je možné využívat půdu tak, že tato regenerace je zpomalena nebo odložena, či se produktivní schopnost půdy na určité časové období buď úplně ztratí, nebo může být obnovena pouze pomocí nemalého vkladu kapitálu a práce. Když člověk zachází s půdou, musí si vybrat mezi různými metodami, které se navzájem liší co do uchování a obnovování její produktivní schopnosti.

Také do provozování lovu, rybolovu, pastevectví, chovu dobytka, pěstování rostlin, těžby dřeva a využívání vod vstupuje faktor času v nemenší míře než do všech ostatních výrobních oborů. I zde si člověk musí vybrat mezi uspokojením v bližších a vzdálenějších budoucích obdobích. I zde hraje jev existenčních zájmů vyskytující se v každém lidském jednání prvořadou roli.

Existují institucionální podmínky, které způsobují, že lidé, kterých se to týká, dávají přednost uspokojení v bližší budoucnosti a jsou úplně nebo téměř úplně lhostejní k uspokojení ve vzdálenější budoucnosti. Jestliže půda na jedné straně nepatří jednotlivým vlastníkům a na druhé straně všichni – nebo někteří lidé, kteří jsou zvýhodněni zvláštní výsadou nebo skutečným stavem věcí – ji mohou svobodně dočasně využívat pro vlastní prospěch, není budoucnosti věnována sebemenší pozornost. Stejně je tomu v případě, kdy vlastník očekává, že jeho půda bude v nepříliš vzdálené budoucnosti vyvlastněna. V obou případech mají oba aktéři výhradní zájem vyždímat co nejvíc pro svůj okamžitý prospěch. Nestarají se o časově vzdálenější důsledky svých kořistnických metod. Zítřek pro ně není důležitý. Dějiny těžby dřeva, lovu a rybolovu poskytují množství takových názorných příkladů; mnoho případů však lze nalézt i v jiných odvětvích využití půdy.

Z pohledu přírodních věd patří údržba kapitálových statků a zachování produktivní síly půdy do dvou naprosto rozdílných kategorií. Vyrobené výrobní faktory během výrobního procesu dříve či později úplně zaniknou a jsou postupně přeměňovány ve spotřební zboží, které je nakonec zkonzumováno. Pokud člověk nechce, aby mu výsledky spoření v minulosti a akumulace kapitálu zmizely, musí vedle spotřebního zboží produkovat také takové množství kapitálových statků, které je nutné pro náhradu těch, jež jsou opotřebované.

Kdyby to někdo zanedbával, nakonec by kapitálové statky jakoby spotřeboval. Obětoval by budoucnost ve prospěch přítomnosti; dnes by žil v luxusu a později by měl nouzi.

Často se však říká, že u produktivní síly půdy je tomu jinak. Ta nemůže být spotřebována. Takové tvrzení má však smysl pouze z pohledu geologie. Ale z geologického pohledu člověk může či by měl stejně odmítat, že vybavení továrny nebo železnice mohou být „projedeny". Štěrk a kameny železničního svršku a železo a ocel kolejí, mostů, vagonů a lokomotiv v kosmickém smyslu nezaniknou. Pouze z praxeologického pohledu je přípustné mluvit o spotřebování – „projedení" – nástrojů, železnice nebo ocelárny. Ve stejném ekonomickém smyslu mluvíme o spotřebování produktivní síly půdy.

V lesnictví, zemědělství a vodním hospodářství se s touto silou zachází stejně jako s ostatními výrobními faktory. Co se týče produktivní síly půdy, i zde si musí aktéři vybrat mezi výrobními procesy, které dávají větší výnos na úkor produktivity v budoucích obdobích, a procesy, které nepoškozují budoucí fyzickou produktivitu. Z půdy je možné vytěžit tolik, že její pozdější využití bude přinášet nižší nebo prakticky vůbec žádné výnosy (na jednotku množství zapojeného kapitálu a práce).

Je pravda, že pustošivá síla člověka má fyzické meze. (Tyto meze se dosáhnou dříve v těžbě dřeva, lovu a rybolovu než v obdělávání půdy.) Ale tato skutečnost vede pouze ke kvantitativnímu, nikoli ke kvalitativnímu rozdílu mezi dekumulací kapitálu a erozí půdy.

Ricardo nazývá sílu půdy „původní a nezničitelnou". Moderní ekonomie však musí zdůraznit skutečnost, že hodnocení a odhady nedělají rozdíl mezi původními a vyrobenými výrobními faktory a že kosmologická nezničitelnost hmoty a energie – ať už znamená cokoli – nedává využití půdy zásadně jiný charakter než jiným výrobním odvětvím.

<!-- Source: ESPEAK_AUDIO-chapter_119b-OPTIMIZED.md -->

Submarginální půda

Služby, které může konkrétní pozemek poskytnout za určité časové období, jsou omezené. Kdyby byly neomezené, lidé by půdu nepovažovali za výrobní faktor a ekonomický statek. Množství dostupné půdy je však tak obrovské, příroda je tak marnotratná, že půda je stále hojně k dispozici. Proto se využívají pouze ty nejvýnosnější pozemky. Existuje půda, kterou lidé považují – buď kvůli její fyzické výnosnosti, nebo kvůli její poloze – za příliš špatnou, aby stála za obdělávání. V důsledku toho mezní půda, tj. nejhorší obdělávaná půda, nepřináší v Ricardově smyslu žádnou rentu.

Submarginální půda by byla považována za naprosto bezcennou, kdyby nemohla být kladně oceněna kvůli předvídání toho, že bude později využita.

