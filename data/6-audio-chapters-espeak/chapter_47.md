# Chapter 47

## Audio Narration

- [chapter_47a.mp3](../5-audio-chunks-espeak/chapter_47a.mp3)
- [chapter_47b.mp3](../5-audio-chunks-espeak/chapter_47b.mp3)
- [chapter_47c.mp3](../5-audio-chunks-espeak/chapter_47c.mp3)
- [chapter_47d.mp3](../5-audio-chunks-espeak/chapter_47d.mp3)
- [chapter_47e.mp3](../5-audio-chunks-espeak/chapter_47e.mp3)
- [chapter_47f.mp3](../5-audio-chunks-espeak/chapter_47f.mp3)

## Content

<!-- Source: ESPEAK_AUDIO-chapter_47a-OPTIMIZED.md -->

2. Ekonomická kalkulace a věda o lidském jednání

Vývoj kapitalistické ekonomické kalkulace byl nutnou podmínkou pro vznik systematické a logicky koherentní vědy o lidském jednání. Praxeologie a ekonomie mají pevné místo ve vývoji lidských dějin i v procesu vědeckého výzkumu. Mohly se objevit teprve tehdy, když se jednajícímu člověku podařilo vytvořit metodu myšlení, která mu umožnila kalkulovat své jednání. Věda o lidském jednání byla na počátku pouhou disciplínou zabývající se takovými jednáními, která mohou být prověřena peněžními kalkulacemi.

Pojednávala výhradně o tom, co lze nazvat sférou ekonomie v nejužším smyslu, tedy o takovém jednání, které je v rámci tržní společnosti prováděno za pomoci peněz. Prvním krokem na cestě k jejímu rozpracování byly nahodilé výzkumy týkající se měny, půjčování peněz a cen různého zboží.

Znalosti vyjádřené Greshamovým zákonem, první hrubou formulací kvantitativní teorie peněz – podobné teoriím Bodina a Davanzatiho –, a zákonem Gregoryho Kinga znamenaly úsvit poznání, že v oblasti jednání převažuje zákonitost jevů a nevyhnutelná nutnost. Prvním uceleným systémem ekonomické teorie, tímto skvělým úspěchem klasických ekonomů, byla v podstatě teorie vykalkulovaného jednání.

Nepřímo položila hranici mezi to, co má být považováno za součást ekonomie, a to, co za mimoekonomické, podél čáry, která odděluje jednání kalkulované v peněžních jednotkách od ostatního jednání. Ekonomové vyšli od tohoto základu a byli krok po kroku nuceni rozšiřovat oblast svého zájmu, až nakonec dali vznik systému, který se zabývá všemi lidskými rozhodnutími, obecné teorii jednání.

ČÁST ČTVRTÁ: Katalaxie aneb ekonomie tržní společnosti

XIV. Oblast působnosti a metody katalaxie

Vymezení katalaktických problémů

Nikdy neexistovaly žádné pochyby ani nejistoty o oblasti, kterou se zabývá ekonomická věda. Po celou dobu od chvíle, kdy lidé začali dychtit po systematickém studiu ekonomie a politické ekonomie, všichni souhlasili, že úlohou tohoto vědního oboru je zkoumat tržní jevy, tedy určování vzájemných směnných poměrů statků a služeb obchodovaných na trzích, jejich původ v lidském jednání a jejich vliv na pozdější jednání. Komplikace s přesnou definicí oblasti působnosti ekonomie tedy nepramení z nejistoty vzhledem k oblasti jevů, jež má zkoumat.

Vznikají kvůli tomu, že snaha po objasnění příslušných jevů musí jít za hranice trhu a obchodů na něm. K plnému pochopení trhu jsou lidé nuceni studovat na jedné straně jednání hypotetických izolovaných jedinců a srovnávat tržní systém s pomyslným socialistickým všeobecným blahobytem na straně druhé. Při studiu meziosobní směny se lidé nemohou vyhnout tomu, aby se nezabývali autistickou směnou.

Pak ale není možné jasně definovat hranice mezi tím druhem jednání, které je vlastním terénem ekonomické vědy v užším smyslu, a ostatním jednáním. Ekonomie rozšiřuje svůj horizont a mění se na obecnou vědu veškerého lidského jednání a každého samostatně, na praxeologii. Objevuje se otázka, jak přesně odlišit, v širší oblasti obecné praxeologie, užší sféru speciálních ekonomických problémů.

Při neúspěšných pokusech vyřešit tento problém přesného vymezení oblasti zájmu katalaxie byly jako kritérium zvoleny buď motivy, které k jednání vedou, nebo cíle, k nimž jednání směřuje. Ale množství a různorodost motivů, které podněcují lidské jednání, nemá pro ucelené zkoumání jednání význam. Každé jednání je motivováno touhou odstranit pociťovanou nespokojenost. Vědě o jednání nezáleží na tom, jak lidé tuto nespokojenost kvalifikují z fyziologického, psychologického nebo etického úhlu pohledu.

Úlohou ekonomie je zabývat se cenami všech komodit, jak jsou skutečně vyžadovány a placeny při obchodech na trhu. Nesmí své studium omezovat na ty ceny, které vyplývají nebo pravděpodobně vyplynou z chování, jež vykazuje postoje, kterým by psychologie, etika nebo jakýkoli jiný pohled na lidské chování daly konkrétní nálepku.

Třídění jednání podle jeho různých motivů může být důležité pro psychologii a může poskytovat měřítko pro mravní hodnocení; pro ekonomii je bezvýznamné. Totéž v podstatě platí o snaze omezit oblast působnosti ekonomie na ta jednání, která jsou zaměřena na zajištění lidí materiálními věcmi vnějšího světa. Striktně řečeno, lidé netouží ani tak po hmotných statcích, jako po službách, které jim tyto statky mohou poskytnout. Chtějí docílit zvýšení blahobytu, jež jim tyto služby mohou zajistit.

<!-- Source: ESPEAK_AUDIO-chapter_47b-OPTIMIZED.md -->

Aleje-li tomu tak, pak není přípustné vyloučit ze sféry „ekonomického" jednání ta jednání, která odstraňují nespokojenost přímo bez zprostředkování kterýmikoli hmotnými a viditelnými věcmi. Rada lékaře, výklad učitele, recitál umělce a jiné osobní služby nejsou o nic méně předmětem studia ekonomie než architektovy plány na stavbu budovy, vědcův vzorec na výrobu chemické sloučeniny a spisovatelův příspěvek k vydání knihy.

Předmětem katalaxie jsou všechny tržní jevy se všemi svými kořeny, následky a důsledky. Je pravda, že lidé jsou při jednání na trhu motivováni nejen touhou získat potravu, přístřeší a sexuální potěšení, ale také množstvím „duševních" pobídek. Jednající člověk se vždy stará jak o „materiální", tak „duševní" věci. Volí mezi různými možnostmi bez ohledu na to, jestli mohou být označeny jako materiální nebo duševní. Na skutečných vahách hodnot jsou materiální a duševní věci promíchány.

Dokonce i kdyby bylo možné vést ostrou čáru mezi materiálními a duševními zájmy, musíme si uvědomit, že každé konkrétní jednání míří během své realizace jak k materiálním, tak duševním cílům, nebo je výsledkem výběru mezi něčím materiálním a něčím duševním.

To, zda je možné jasně oddělit ta jednání, která směřují k uspokojení potřeb, jež jsou podmíněny výhradně fyziologickou stavbou člověka, od jiných „vyšších" potřeb, můžeme ponechat bez rozhodnutí. Nesmíme však přehlédnout, že ve skutečnosti není žádná potrava hodnocena pouze pro její výživnou hodnotu a žádný kus oděvu nebo dům pouze pro ochranu, kterou poskytují proti chladnému počasí a dešti.

Nelze popřít, že poptávka po zboží je velice ovlivněna metafyzickými, náboženskými a etickými ohledy, názorem na estetickou hodnotu, zvyky, předsudky, tradicí, měnící se módou a mnha dalšími věcmi. Pro ekonoma, který by se pokusil omezit své zkoumání pouze na „materiální" stránky, se zkoumaný objekt rozplyne, jakmile se ho pokusí uchopit.

Jediné, co lze tvrdit, je toto: ekonomie se zabývá zejména analýzou určování peněžních cen zboží a služeb, které se směňují na trhu. Aby splnila tento úkol, musí vycházet ze všeobecné teorie lidského jednání. Navíc musí studovat nejen tržní jevy, ale ve stejné míře i hypotetické chování izolovaného člověka a socialistické společnosti. Konečně nesmí své zkoumání omezovat na taková jednání, která jsou v běžné řeči nazývána „ekonomickými", ale musí se zabývat také jednáními, kterým se běžně říká „neekonomická".

Oblast působnosti praxeologie, obecné teorie lidského jednání, může být přesně definována a ohraničena. Specifické ekonomické problémy, problémy ekonomického jednání v užším smyslu, mohou být pouze povšechně vyňaty z uceleného komplexu praxeologické teorie. Náhodné skutečnosti z historie vědy o společenských zvyklostech hrají roli v pokusech o zformulování definice oboru působnosti „čisté" ekonomie.

Ani logická, ani epistemologická přesnost, ale úvahy o účelnosti a tradiční zvyklosti nás vedou k prohlášení, že oborem působnosti katalaxie nebo ekonomie v užším smyslu je analýza tržních jevů. To je rovnocenné následujícímu tvrzení: katalaxie je analýza takových jednání, která jsou konána na základě peněžní kalkulace. Tržní směna a peněžní kalkulace jsou neoddělitelně spojeny. Trh, na němž existuje pouze přímá směna, je pouhým imaginárním konstruktem. Na druhé straně jsou peníze a peněžní kalkulace podmíněny existencí trhu.

Jedním z úkolů ekonomie je samozřejmě analýza fungování imaginárního socialistického systému výroby. Avšak k takovému studiu vede cesta také pouze přes studium katalaxie, tj. přes objasňování systému, v němž existují peníze a ekonomická kalkulace.

Odmítání ekonomie

Existují doktríny, které plošně odmítají, že by mohla existovat ekonomická věda. To, co se dnes pod nálepkou ekonomie učí na většině univerzit, je prakticky její odmítání.

Ten, kdo zpochybňuje existenci ekonomie, fakticky popírá, že blahobyt lidí je narušován jakýmkoli nedostatkem vnějších faktorů. Tím říká, že by si každý mohl užívat dokonalého uspokojení všech svých přání, pokud by se nějaké reformě podařilo překonat jisté překážky, které zapříčinily nevhodné instituce vytvořené člověkem. Příroda je štědrá, marnotratně zahrnuje lidstvo svými dary. Mohly by tu být rajské podmínky pro neomezené množství lidí. Nedostatek je umělý výtvor zavedené praxe. Odstranění takové praxe by vedlo k nadbytku.

<!-- Source: ESPEAK_AUDIO-chapter_47c-OPTIMIZED.md -->

V učení Karla Marxe a jeho následovníků je nedostatek pouze historickou kategorií. Je to rys pravěké historie lidstva, který bude navždy zlikvidován, až se zruší soukromé vlastnictví. Jakmile lidstvo uskuteční krok z říše nutnosti do říše svobody a tím dosáhne „vyšší fáze komunistické společnosti", nastane hojnost a v důsledku toho bude možné dát „každému podle jeho potřeb".

V obrovské záplavě marxistických spisů není ani nejmenší zmínka o možnosti, že by komunistická společnost ve své „vyšší fázi" mohla čelit nedostatku přírodních výrobních faktorů. Fakt o zbytečnosti práce je odčarován tvrzením, že pracovat – samozřejmě za komunismu – už nebude námahou, ale radostí, „první životní potřebou".

Nepříjemné zkušenosti z ruského „experimentu" jsou interpretovány tak, že jsou způsobeny nepřátelstvím kapitalistů, skutečností, že socialismus v jediné zemi ještě není dokonalý, a proto dosud nebyl schopen zavést svou „vyšší fázi", a nově také válkou.

Pak existují radikální inflacionisté reprezentovaní například Proudhonem a Ernestem Solvayem. Podle nich nedostatek způsobuje umělá kontrola úvěrové expanze a dalších metod na zvýšení množství peněz v oběhu, která je předepisována důvěřivé veřejnosti sobeckými třídními zájmy bankéřů a dalších vykořisťovatelů. Jako univerzální lék doporučují neomezené veřejné výdaje.

Takový je mýtus o potenciální hojnosti a nadbytku. Ekonomové mohou přenechat historikům a psychologům, aby vysvětlili oblíbenost tohoto druhu zbožných přání a oddávání se snění za bílého dne. Jediné, co musí ekonomie o takových planých řečech povědět, je, že se zabývá problémy, kterým musí člověk čelit kvůli tomu, že jeho život je podmíněn přírodními faktory. Zabývá se jednáním, tj. záměrnou snahou co možná nejvíce odstranit pociťovanou nespokojenost.

Nemůže říct nic o stavu věcí v neuskutečnitelném a pro lidský rozum dokonce nepředstavitelném světě neomezených možností. Můžeme připustit, že v takovém světě by neexistoval zákon hodnoty, neexistoval by nedostatek a nebyly by žádné ekonomické problémy. Tyto věci by neexistovaly, protože by nikdo nestál před žádnou volbou, nebylo by tam žádné jednání a žádné úlohy, jež by se měly řešit rozumem.

U bytostí, které by vzkvétaly v takovém světě, by se nikdy nevyvinulo uvažování a myšlení. Pokud by někdy nějací potomci lidské rasy dostali takový svět, tyto požehnané bytosti by sledovaly, jak jejich schopnost přemýšlet odumírá, a přestaly by být lidmi. Protože prvotním úkolem rozumu je vědomě se vyrovnat s omezeními, která na člověka uvalila příroda, bojovat proti nedostatku. Jednající a myslící člověk je plodem světa nedostatku, v němž jakýkoli blahobyt, jenž může být dosažen, je odměnou za dřinu a trápení, za jednání, které se všeobecně nazývá ekonomickým.

Metoda imaginárních konstruktů

Specifickou metodou ekonomie je metoda imaginárních konstruktů. Je to praxeologická metoda. Za to, že byla v oblasti ekonomických studií v užším smyslu důkladně rozpracována a zdokonalena, vděčíme skutečnosti, že ekonomie je – alespoň do této doby – nejlépe rozpracovanou částí praxeologie. Každý, kdo chce vyjádřit názor na problémy, které se běžně nazývají ekonomickými, se obrací k této metodě. Použití imaginárních konstruktů ovšem není zvláštním postupem vědecké analýzy těchto problémů. Jestliže se jimi zabývá laik, uchýlí se k téže metodě.

Ale zatímco laikovy konstrukty jsou víceméně neuspořádané a zmatené, ekonomie se soustřeďuje s největší péčí, svědomitostí a přesností na jejich rozpracování a na kritické přezkoumání jejich podmínek a předpokladů.

Imaginární konstrukt je koncepční představa posloupnosti událostí, které se logicky odvíjejí z prvků jednání použitého při jejím utváření. Je plodem dedukce, ve své podstatě odvozeným od základní kategorie jednání, aktu upřednostňování a odmítání. Při tvorbě takového imaginárního konstruktu se ekonom nezabývá otázkou, zda zobrazuje či nezobrazuje podmínky skutečnosti, kterou chce analyzovat. Nestará se ani o otázku, zda takový systém, jaký jeho imaginární konstrukt předpokládá, může či nemůže být považován za systém, který skutečně existuje a funguje.

Dokonce i imaginární konstrukty, které jsou nepředstavitelné, samy sobě odporující a neuskutečnitelné, mohou poskytovat užitečné, dokonce nepostradatelné služby pro porozumění realitě, jestliže ekonom ví, jak je správně použít.

<!-- Source: ESPEAK_AUDIO-chapter_47d-OPTIMIZED.md -->

Metoda imaginárních konstruktů je opodstatněna svým úspěchem. Praxeologie nemůže – jako přírodní vědy – zakládat své učení na laboratorních experimentech a na smyslovém vnímání vnějších objektů. Musela si vyvinout metody, které jsou zcela odlišné od metod fyziky a biologie. Bylo by vážným omylem hledat analogie k imaginárním konstruktům v oblasti přírodních věd. Praxeologické imaginární konstrukty nemohou být nikdy konfrontovány se žádnou zkušeností s vnějšími věcmi a nikdy nemohou být z pohledu takové zkušenosti hodnoceny.

Jejich funkcí je sloužit člověku při zkoumání, v němž se nemůže spolehnout na své smysly. Při porovnávání imaginárních konstruktů se skutečností si nemůžeme klást otázku, zda odpovídají zkušenosti a náležitě popisují empirická data. Musíme se ptát, jestli jsou předpoklady našeho konstruktu totožné s podmínkami těch jednání, o nichž si chceme učinit představu.

Hlavním pravidlem pro tvorbu imaginárních konstruktů je abstrahovat od vlivu některých podmínek, které při skutečném jednání působí. Potom jsme v situaci, kdy si můžeme představit hypotetické důsledky nepřítomnosti těchto podmínek a pochopit důsledky jejich existence. Tak dostaneme kategorii jednání tím, že zkonstruujeme obraz stavu, v němž žádné jednání neexistuje – buď proto, že daný jednotlivec je plně spokojen a nepociťuje žádnou nespokojenost, nebo proto, že nezná žádný postup, z něhož by mohl očekávat zlepšení svého blahobytu.

Tak také dostaneme pojem čistý úrok z imaginárního konstruktu, v němž neděláme žádný rozdíl mezi uspokojeními v časových obdobích o stejné délce, která jsou však nestejná, co se týče jejich vzdálenosti od bezprostředního jednání.

Metoda imaginárních konstruktů je pro praxeologii nepostradatelná; je to jediná metoda praxeologického a ekonomického bádání. Je to ovšem metoda, kterou je obtížné zvládnout, protože může snadno vést k nesprávným závěrům. Vede po ostré hraně; na obou stranách se šklebí propast plná absurdit a nesmyslů. Pouze nemilosrdná sebekritika může člověku zabránit, aby do této propastné hloubky nespadl po hlavě.

Čisté tržní hospodářství

Imaginární konstrukt čistého tržního hospodářství, neboli takového tržního hospodářství, jehož svobodné fungování není narušováno, předpokládá, že existuje dělba práce a soukromé vlastnictví výrobních prostředků a že v důsledku toho existuje tržní směna zboží a služeb. Předpokládá, že institucionální faktory nebrání činnosti trhu. Předpokládá, že vláda, společenský aparát nátlaku a donucení, má zájem na zachování chodu tržního systému, nebrání mu v činnosti a chrání ho proti zásahům ze strany jiných lidí.

Trh je nenarušovaný; neexistuje žádné zasahování faktorů, které jsou cizí trhu, do cen, mzdových sazeb a úrokových měr. Vycházejíc z těchto předpokladů se ekonomie snaží objasnit fungování čistého tržního hospodářství. Teprve v pozdějším stadiu, když vyčerpala vše, co lze zjistit ze studia tohoto imaginárního konstruktu, se obrací ke studiu různých problémů, které vznikají ze zásahů do trhu ze strany vlád a dalších sil, které používají nátlak a donucení.

Je udivující, že tento logicky nesporný postup, jediný, který je vhodný k řešení daných problémů, je vášnivě napadán. Lidé ho ocejchovali jako předpojatost ve prospěch liberální hospodářské politiky, kterou označují za zpátečnickou, za hospodářský monarchismus, manchesterismus, negativismus a tak dále. Popírají, že ze zaobírání se tímto imaginárním konstruktem lze získat cokoli, co přispěje k poznání skutečnosti. Avšak tito bouřliví kritikové popírají sami sebe, protože u téže metody hledají útočiště, když prosazují svá vlastní tvrzení.

Když žádají minimální mzdové sazby, ukazují údajné neuspokojivé podmínky nenarušovaného trhu práce, a když volají po zavedení cel, popisují údajnou katastrofu způsobenou svobodným obchodem. Samozřejmě není k dispozici žádný jiný způsob, jak osvětlit míru, která omezuje svobodnou hru faktorů působících na trhu neomezeném žádnými překážkami, než studovat nejdříve stav věcí, jaký vládne za hospodářské svobody.

Je pravda, že ekonomové odvodili ze svých zkoumání závěr, že cíle, k jejichž dosažení námahou, prací a za pomoci hospodářské politiky je většina lidí – dokonce prakticky všichni lidé – odhodlána, mohou být nejlépe uskutečněny tam, kde vládní nařízení nekladou překážky systému nenarušovaného trhu. Jenže toto není předem daný názor vycházející z nedostatečného zájmu o působení vládních zásahů do podnikání. Naopak, je to výsledek pečlivého nezaujatého prozkoumání všech stránek intervencionismu.

<!-- Source: ESPEAK_AUDIO-chapter_47e-OPTIMIZED.md -->

Také je pravda, že klasičtí ekonomové a jejich následovníci obvykle nazývali systém nenarušovaného tržního hospodářství „přirozeným" a vládní vměšování do tržních jevů „umělým" a „rušivým". Avšak i tato terminologie byla výsledkem toho, že pečlivě prozkoumali problémy intervencionismu. Bylo v souladu s významovými zvyky té doby, když říkali, že nežádoucí stav společenských věcí je „proti přírodě".

Teismus a deismus osvícenského věku hleděly na zákonitost přírodních jevů jako na výplod rozhodnutí Prozřetelnosti. Když osvícenští filozofové objevili, že zákonitost jevů převažuje i v lidském jednání a ve vývoji společnosti, byli připraveni interpretovat to rovněž jako důkaz otcovské péče Stvořitele světa. To byl skutečný obsah principu předurčené harmonie, jak ho vykládali někteří ekonomové.

Sociální filozofie paternalistického despotismu kladla důraz na božské poslání králů a autokratů, kteří jsou předurčeni vládnout národům. Liberálové ostře odpověděli, že fungování nenarušovaného trhu, na němž je spotřebitel – tedy každý občan – svrchovaným pánem, přináší uspokojivější výsledky než výnosy pomazaných vládců. Pozorujte, jak funguje tržní systém, říkali, a objevíte i v něm prsty Boží.

Spolu s imaginárním konstruktem čistého tržního hospodářství vypracovali klasičtí ekonomové jeho logický protějšek, imaginární konstrukt socialistického společenství. V heuristickém procesu, který nakonec vedl k objevení činnosti tržního hospodářství, měla tato představa socialistického řádu dokonce logickou prioritu. Ekonomy zaměstnávala otázka, jestli by krejčí mohl být zásobován chlebem a botami, kdyby neexistovalo žádné vládní nařízení, které by pekaři a ševci nařizovalo, aby ho dle jeho potřeb zásobovali.

První myšlenkou bylo, že k přinucení těchto specialistů, aby sloužili svým spoluobčanům, je nutný autoritativní zásah. Ekonomové byli překvapeni, když zjistili, že žádný takový nátlak není nutný. Při srovnávání produktivity a rentability, soukromých zájmů a veřejného blaha, sobectví a altruismu se ekonomové nepřímo odvolávali na představu socialistického systému. Jejich překvapení nad jakoby „automatickým" řízením tržního systému bylo způsobeno právě tím, že si uvědomili, že „anarchický" stav výroby vede k lepšímu zásobování lidí než příkazy centralizované všemocné vlády.

Myšlenka socialismu – systému dělby práce, který je plně kontrolován a řízen plánovací autoritou – nemá svůj původ v hlavách utopických reformátorů. Tito utopisté směřovali spíše k autarkické koexistenci malých soběstačných skupin; jako příklad uveďme Fourierovu phalanstère. Radikalismus reformátorů se obrátil k socialismu, když jako model pro svůj nový řád použili představu hospodářství řízeného národní vládou nebo světovou autoritou, obsaženou v teoriích ekonomů.

Maximalizace zisku

Všeobecně se věří, že když se ekonomové zabývají problémy tržního hospodářství, jsou poměrně nerealističtí v předpokladu, že všichni lidé vždycky touží po získání největší možné dosažitelné výhody. Říká se, že konstruují obraz dokonale sobecké a racionální bytosti, pro kterou není důležité nic než zisk. Takový homo oeconomicus může být obrazem burzovních makléřů a spekulantů. Ale drtivá většina lidí je odlišná. Pro poznání skutečnosti nelze ze studia chování tohoto iluzorního obrazu nic zjistit.

Není nutné zabývat se znovu vyvracením všech chybných názorů, omylů a překroucení skutečnosti, které jsou obsaženy v tomto tvrzení. První dvě části této knihy demaskovaly omyly, jež obsahuje. V tuto chvíli postačí zabývat se problémem maximalizace zisku.

Obecně praxeologie a ve své speciální oblasti ekonomie nepředpokládají ohledně původu lidského jednání nic jiného, než že jednající člověk chce odstranit nespokojenost. V konkrétních podmínkách jednání na trhu se jednáním rozumí kupování a prodávání. Všechno, co ekonomie tvrdí o poptávce a nabídce, se vztahuje na každý případ poptávky a nabídky, a nejen na případy vyvolané zvláštními podmínkami, které vyžadují zvláštní popis nebo definici.

Tvrdit, že člověk, který je postaven před možnost získat více nebo méně za zboží, které chce prodat, si ceteris paribus zvolí vysokou cenu, nevyžaduje žádný další předpoklad. Vyšší cena pro prodávajícího znamená lepší uspokojení jeho potřeb. Totéž se vztahuje mutatis mutandis na kupce. Částka, kterou uspoří při koupi daného zboží, mu umožní utratit víc za uspokojení jiných potřeb. Nakupovat na nejlevnějším trhu a prodávat na tom nejdražším není – pokud budou ostatní věci stejné – jednáním, které by předpokládalo jakékoli zvláštní předpoklady týkající se motivů a mravních zásad toho, kdo jedná. Je to pouze nutný důsledek jakéhokoli jednání v podmínkách tržní směny.

<!-- Source: ESPEAK_AUDIO-chapter_47f-OPTIMIZED.md -->

Ve svém postavení obchodníka je člověk sluhou spotřebitelů, který je nucen vyhovět jejich přáním. Nemůže se oddávat svým vlastním nápadům a představám. Ale nápady a představy jeho spotřebitelů, jsou-li tito spotřebitelé připraveni za ně zaplatit, jsou pro něj nejvyšším zákonem. Své chování musí přizpůsobit poptávce ze strany spotřebitelů. Jestliže spotřebitelé, bez smyslu pro krásu, dávají přednost ošklivým a vulgárním věcem, musí je proti svému přesvědčení takovými věcmi zásobovat.

Pokud spotřebitelé nechtějí platit za domácí výrobky vyšší cenu než za výrobky ze zahraničí, musí, pokud jsou levnější, nakupovat zahraniční výrobky. Zaměstnavatel nemůže poskytovat výhody na úkor spotřebitelů. Nemůže platit vyšší mzdové sazby, než jaké určil trh, pokud kupující nejsou ochotni platit úměrně vyšší ceny za statky vyrobené v podnicích, v nichž jsou vyšší mzdové sazby než v jiných podnicích.

Jinak je tomu u člověka v postavení toho, kdo utrácí svou výplatu. Má plnou svobodu dělat to, co má nejraději. Může rozdávat almužny. Může se, motivován různými teoriemi a předsudky, stavět proti zboží určitého původu nebo zdroje a dávat před – technologicky – lepšími nebo levnějšími výrobky přednost horším nebo dražším.

Při nakupování lidé zpravidla prodávajícímu nedávají dary. Přesto se to však stává. Někdy je těžké rozpoznat hranici mezi kupováním potřebného zboží a služeb a dáváním almužen. Ten, kdo nakupuje na dobročinném výprodeji, obvykle spojuje nákup s darem na charitativní účel. Ten, kdo dá šesťák slepému pouličnímu muzikantovi, určitě neplatí za pochybnou produkci; jednoduše dává milodar.

Člověk jedná v jednotě. Podnikatel, který vlastní celou firmu, možná někdy stírá hranice mezi podnikáním a charitou. Pokud chce utěšit nešťastného přítele, ohleduplné city ho mohou vést k tomu, že se uchýlí k postupu, který tomu druhému ušetří trapný pocit, že žije z milodarů. Dá příteli práci ve své kanceláři, i když jeho pomoc nepotřebuje nebo by mohl přijmout rovnocenného pomocníka za nižší plat. Potom se poskytovaný plat formálně jeví jako součást obchodních výdajů. Ve skutečnosti je to výdaj zlomku obchodníkových příjmů.

Podíváme-li se na to správně, jedná se o spotřebu, a nikoli vydání určené ke zvýšení zisku firmy.

