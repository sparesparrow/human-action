# Chapter 178

## Audio Narration

- [chapter_178a.mp3](../5-audio-chunks-espeak/chapter_178a.mp3)
- [chapter_178b.mp3](../5-audio-chunks-espeak/chapter_178b.mp3)

## Content

<!-- Source: ESPEAK_AUDIO-chapter_178a-OPTIMIZED.md -->

Vzestup marshallovské ekonomie

Tím se dostáváme k druhému faktoru, který působil při podkopávání mengerovského přístupu k teorii cen: náhlému vzestupu a následné nadvládě marshallovské ekonomie po roce 1890 v anglofonních zemích. Počátkem 20. let 20. století, kdy Böhm-Bawerkovo pero bylo nečinné a Wicksteed, muž rozmanitých vědeckých zájmů, se věnoval ekonomii jen částečně a bez akademické základny, zůstala marshallovská ekonomie dílčí rovnováhy ve Velké Británii na vědeckém poli téměř osamocena. London School of Economics pak zůstala, pod vedením Lionela (později lorda) Robbinse, poslední baštou rakousko-wicksteedovské ekonomie v poválečné Velké Británii.

Ekonom William Smart je příkladem rychlosti a důkladnosti marshallovské konverze britské ekonomické profese. V roce 1891, rok po publikaci prvního vydání Marshallových Principles, publikoval Smart základní učebnici ekonomie, An Introduction to the Theory of Value (1966), která byla pro anglicky mluvící ekonomy přehledným a velmi vstřícně napsaným úvodem do rakouské teorie hodnoty. Do druhého vydání, jež se objevilo o devatenáct let později, přidal Smart dodatek, v němž shrnul své univerzitní přednášky na téma „Teorie hodnoty: strana poptávky", aby tak naznačil svůj vyzrálejší postoj k rakouským doktrínám. Jak název napovídá, záměrem dodatku bylo ukázat, že rakouská teorie hodnoty se týká pouze poptávkové strany tvorby cen. V předmluvě k tomuto vydání informuje Smart čtenáře, že by měli toto shrnutí studovat spolu s III. částí klasického díla, jež zformovalo moderní ekonomické myšlení – Principles profesora Marshalla.

Ve Spojených státech byl růst rakousko-americké školy brzděn Davenportovým výstředním charakterem, jeho stylem psaní a hlubokým osobním nepřátelstvím, které vzniklo mezi ním a Fetterem, což vedlo k tomu, že v druhé generaci jejich přívrženců citelně chyběl vlivný myslitel. Clark, Fetter a Davenport se během 20. let blížili ke konci svých zářných kariér a nepřispívali již k čisté teorii, následkem čehož škola prudce ztratila vliv na americké ekonomy hlavního proudu a přenechala americké pole teoretického zkoumání napospas marshallovské nadvládě. Tři nejprodávanější ekonomické učebnice mezi první světovou válkou a Velkou depresí tak byly od Richarda T. Elyho (se třemi spolupracovníky), Franka W. Taussiga a Henryho R. Seagera, ačkoliv předválečná pojednání Davenporta a Fettera zůstávala v první jedenáctce. Přestože obsahovaly některé rakouské pohledy, vykládaly texty Elyho a kol. a Seagera zjevně marshallovskou teorii cen, zatímco Taussig vystavěl svou originální teoretickou konstrukci na Johnu Stuartu Millovi a byl Josephem Schumpeterem trefně označen za „amerického Marshalla".

<!-- Source: ESPEAK_AUDIO-chapter_178b-OPTIMIZED.md -->

Hayek navštívil Spojené státy roku 1923 a byl udiven a zděšen pozoruhodně náhlým zhroucením rakousko-americké školy. Narážeje na toto první osobní setkání s americkými ekonomy, Hayek napsal:

Musím přiznat, že z mého převážně teoretického zájmu byl první dojem z amerických ekonomů zklamáním. Brzy jsem zjistil, že velcí ekonomové, jejichž jména mi byla důvěrně známá, jsou považováni mými americkými současníky za staromódní muže a že práce v jejich tradici nepokročila o nic dále, než mi bylo předtím známo. (Hayek 1992, str. 35)

V Německu se blížil konec doby temna, nadvlády antiteoretické německé historické školy, ale knihou, jež po první světové válce znovu vzbudila teoretickou zvědavost německých ekonomů, nebyly ani Marshallovy, ani Mengerovy Zásady, ale The Theory of Social Economy Gustava Cassela (1932), která předložila slovní ztvárnění walrasovské teorie cen.

V románských zemích byly rodící se mengerovské školy odsunuty na vedlejší kolej podivnou původní směsí obnoveného britského klasicismu a umírněného německého historismu.

Ve Francii byl mengerovský přístup dychtivě přijat Paulem Leroy-Beaulieu a Mauricem Blockem, vůdci francouzské liberální školy. Tito teoretičtí následovníci Jean-Baptisty Saye a Frédérica Bastiata považovali Mengerovu příčinnou analýzu cen, která staví na existenci lidských potřeb, za přirozený vývoj francouzské tradice subjektivní hodnoty s počátky právě u Saye.

Liberální škola ovšem naneštěstí, navzdory tomu, že od začátku století zcela vládla francouzské ekonomii, začala během 80. let 19. století upadat. Šlo o důsledek radikálních institucionálních reforem francouzského vyššího vzdělávání, jež vedly k vytvoření kateder politické ekonomie na všech právnických fakultách.

Univerzitní stanovy zajišťovaly obsazení těchto kateder právníky, přičemž většina z nich byla povahou i vzděláním nakloněna přístupu a politickým doporučením německé historické školy, a radikálně protideduktivní metodě a politickému programu tvrdého laissez faire liberální školy.

Takový výsledek nebyl pro francouzskou vládu, která sama institucionální převrat zorganizovala, nijak nepříjemný. Takřka přes noc tak vznikla pod vedením Charlese Gida škola, která sama sebe označovala za „novou" a brzy se stala novou klasikou francouzské ekonomie. Gide a „ekonomové" nové školy neměli nijak zvláštní zájem na rozvíjení čisté teorie, ale spíše upřednostňovali omílání zastaralých a již v minulosti vyvrácených a od historické školy pocházejících kritik klasické ekonomie, přičemž se marně snažili přijít s rozumnou syntézou obou teoretických systémů.

Dokonce ani v roce 1907 stále neexistoval formální kurz ekonomické teorie vyučovaný právnickými fakultami, navzdory skutečnosti, že takřka monopolizovaly univerzitní ekonomické vzdělávání. Ke konci první světové války byla již liberální škola historií a spolu s ní i šance na mengerovské obrození francouzské ekonomie.

Ve dvacátých letech byl za čistou ekonomickou teorii ve Francii, pomineme-li malé skupinky přívrženců Walrase, pokládán nepředstavitelný odvar klasické ekonomie a německého historismu, s pár kapkami teorie mezního užitku a marshallovské analýzy dílčí rovnováhy pro správný říz.

