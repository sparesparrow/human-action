# Chapter 91

## Audio Narration

- [chapter_91a.mp3](../5-audio-chunks-espeak/chapter_91a.mp3)

## Content

<!-- Source: ESPEAK_AUDIO-chapter_91a-OPTIMIZED.md -->

Mít k dispozici kapitál znamená totéž jako být blíže k požadovaným cílům.

Přírůstek kapitálových statků umožňuje dosáhnout časově vzdálenějších cílů bez nutnosti omezit spotřebu. Jejich snížení naopak představuje nutnost buď vzdát se usilování o určité cíle, o něž by se člověk dříve snažil, nebo omezit spotřebu. Vlastnictví kapitálových statků představuje, za jinak stejných okolností, získání času. Na rozdíl od těch, kdo mají nedostatek kapitálových statků, je kapitalista, za daných technologických znalostí, schopen dosáhnout konečného cíle dříve bez omezení spotřeby a bez zvýšení vstupů práce a přírodou daných hmotných výrobních faktorů. Má výhodu dřívějšího startu. Soupeř, vybavený menším množstvím kapitálových statků, ho může dohnat pouze tehdy, omezí-li svoji spotřebu.

Náskok, který nad ostatními získali lidé ze Západu, spočívá ve skutečnosti, že již před dávnou dobou vytvořili politické a institucionální podmínky nutné pro hladký a více méně nepřerušený průběh procesu rozsáhlého spoření, kapitálové akumulace a investic. Proto již v polovině devatenáctého století dosáhli takového blahobytu, který předčil rasy a národy méně úspěšné při nahrazování myšlenek kořistnického militarismu myšlenkami zištného kapitalismu.

Pokud by byly ponechány samy sobě, bez pomoci zahraničního kapitálu, potřebovaly by tyto zaostávající národy mnohem více času k tomu, aby zlepšily své výrobní, dopravní a komunikační metody.

Bez pochopení významu těchto rozsáhlých převodů kapitálu není možné rozumět průběhu světových událostí a vývoji vztahů mezi Západem a Východem v posledních stoletích. Západ dal Východu nejen znalosti technologie a léčebných postupů, ale také kapitálové statky potřebné pro jejich okamžité praktické použití. Národy východní Evropy, Asie a Afriky byly schopny díky dovezenému zahraničnímu kapitálu mnohem dříve sklízet plody moderního průmyslu.

Byly do určité míry zbaveny nutnosti omezit svoji spotřebu, aby byly schopny naakumulovat dostatečnou zásobu kapitálových statků. To bylo skutečnou podstatou údajného vykořisťování zaostalých národů ze strany západního kapitalismu, nad kterým naříkali místní nacionalisté a marxisté. Došlo k oplodnění ekonomicky zaostalých národů bohatstvím národů rozvinutějších.

Získané přínosy byly oboustranné. To, co přimělo kapitalisty ze Západu pustit se do zahraničních investic, byla poptávka domácích spotřebitelů. Ti požadovali statky, které nemohly být v domácích podmínkách vyrobeny vůbec, a levnější statky, které bylo možné vyrobit doma jen s rostoucími náklady. Pokud by se spotřebitelé kapitalistického Západu chovali jiným způsobem, nebo pokud by byly institucionální překážky vývozu kapitálu nepřekonatelné, k žádnému vývozu kapitálu by nedošlo. Namísto rozšiřující expanze do zahraničí by existovala prohlubující expanze domácí výroby.

Porovnáváme podmínky dvou izolovaných tržních systémů A a B. Jsou shodné, pokud jde o počet obyvatel, stav technologických znalostí a přírodní zdroje. Liší se nabídkou kapitálových statků, která je větší v A než v B. V důsledku toho je v A používána celá řada výrobních procesů, u nichž je výstup na jednotku vstupu vyšší než u procesů používaných v B. V B nelze o jejich využití uvažovat kvůli relativní vzácnosti kapitálových statků. Jejich využití by vyžadovalo omezení spotřeby. V B jsou mnohé postupy vykonávány ručně, zatímco v A pomocí strojů šetřících lidskou práci. V A jsou vyráběny statky s delší trvanlivostí; v B se musí bez jejich výroby obejít, ačkoli je prodloužení trvanlivosti dosaženo méně než proporcionálním zvýšením vstupů. V A je produktivita práce a v důsledku toho i mzdy a životní úroveň těch, kdo je vydělávají, vyšší než v B.

