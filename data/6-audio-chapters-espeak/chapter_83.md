# Chapter 83

## Audio Narration

- [chapter_83a.mp3](../5-audio-chunks-espeak/chapter_83a.mp3)
- [chapter_83b.mp3](../5-audio-chunks-espeak/chapter_83b.mp3)
- [chapter_83c.mp3](../5-audio-chunks-espeak/chapter_83c.mp3)
- [chapter_83d.mp3](../5-audio-chunks-espeak/chapter_83d.mp3)
- [chapter_83e.mp3](../5-audio-chunks-espeak/chapter_83e.mp3)
- [chapter_83f.mp3](../5-audio-chunks-espeak/chapter_83f.mp3)
- [chapter_83g.mp3](../5-audio-chunks-espeak/chapter_83g.mp3)

## Content

<!-- Source: ESPEAK_AUDIO-chapter_83a-OPTIMIZED.md -->

Lidé se mohou domnívat, že bankovky jsou praktičtější než mince, a úsilí o větší pohodlí povede k jejich užívání. Je-li tomu tak, veřejnost bude ochotna platit prémii za to, že se vyhne nepříjemnostem spojeným s přenášením těžkých mincí ve svých kapsách. Proto měly v dřívějších dobách bankovky vydané bankami s nespornou solventností vůči kovové měně určitou prémii. Proto jsou také poměrně oblíbené cestovní šeky, i když si banky, jež je vydávají, účtují za jejich vydání poplatek. To vše se ale nijak netýká problému, kterým se zabýváme. Neposkytuje to ospravedlnění politik, nutících lidi uchýlit se k užívání bankovek. Vlády nepodporovaly užívání bankovek, aby zabránily nepohodlí nakupujících dam. Jejich cílem bylo snížit úrokovou míru a získat levný zdroj úvěru pro své pokladny. V jejich očích bylo zvýšení množství fiduciárních prostředků cestou ke zvýšení blahobytu.

Bankovky nejsou nezbytné. Všechno, čeho kapitalismus dosáhl, by bylo dosaženo i tehdy, kdyby nikdy neexistovaly. Kromě toho peníze na účtech dokážou totéž co bankovky. Vládní vměšování se do vkladů u obchodních bank nemůže být ospravedlněno falešnou výmluvou, že chudí nevzdělaní zaměstnanci a zemědělci musí být chráněni před podlými bankéři.

Někteří lidé se však mohou zeptat, co dělat s kartelem obchodních bank? Nemohou banky jednat v tajné shodě v zájmu neomezené expanze své emise fiduciárních prostředků? Tato námitka je nesmyslná. Dokud není veřejnost – vládním zásahem – zbavena práva vybírat své vklady, žádná banka nemůže riskovat svou dobrou pověst tajnou spoluprací s jinými bankami, jejichž pověst není tak dobrá jako její vlastní. Nesmíme zapomínat, že každá banka vydávající fiduciární prostředky je v poměrně riskantní situaci. Jejím nejcennějším aktivem je její pověst.

Jakmile se objeví pochybnosti o její dokonalé důvěryhodnosti a platební schopnosti, musí vyhlásit úpadek. Pro banku s dobrým postavením by bylo sebevražedné spojit své jméno s jinou bankou s horší pověstí. V podmínkách svobodného bankovnictví by kartel bank zničil celý bankovní systém příslušné země. To by neposloužilo zájmům žádné z nich.

Bankám dobré pověsti je z velké části vyčítán jejich konzervatismus a jejich neochota zvýšit úvěr. Podle lidí, kteří na úvěr za těchto podmínek nemají nárok, je takové omezení škodlivé. Jde však o první a nejvyšší pravidlo pro provádění bankovních operací v podmínkách svobodného bankovnictví.

Pro naše současníky je nesmírně složité představit si podmínky svobodného bankovnictví, protože pokládají vládní zásahy do bankovnictví za samozřejmost a nutnost. Je ovšem nutné si pamatovat, že tyto zásahy jsou založeny na chybném předpokladu, že úvěrová expanze je odpovídajícím prostředkem trvalého snížení úrokové míry, které neublíží nikomu kromě bezohledných kapitalistů. Vlády však zasahují právě proto, že vědí, že svobodné bankovnictví udržuje úvěrovou expanzi ve velmi úzkých mezích.

Ekonomové mohou mít pravdu, když tvrdí, že při současném stavu bankovnictví jsou vládní zásahy vhodné. Tento stav ovšem není výsledkem fungování nenarušovaného tržního hospodářství. Je plodem rozličných vládních pokusů dosáhnout podmínek nutných pro úvěrovou expanzi velkého rozsahu. Pokud by vláda nikdy nezasahovala, užití bankovek a vkladů by bylo omezeno pouze na ty vrstvy společnosti, které jsou velmi dobře schopny rozlišit mezi solventními a nesolventními bankami. Žádná rozsáhlá úvěrová expanze by nebyla možná. Vlády samy jsou odpovědné za rozšíření posvátné úcty, s níž prostý člověk pohlíží na každý kousek papíru, na který ministerstvo financí nebo jím ovládaná instituce vytisklo kouzelná slova zákonné platidlo.

Vládní zásah do současných podmínek v bankovním sektoru by mohl být omluvitelný, kdyby bylo jeho cílem odstranění tohoto neuspokojivého stavu a zastavení nebo alespoň značné omezení další úvěrové expanze. Ve skutečnosti je hlavním cílem dnešních vládních zásahů úvěrovou expanzi dále zvětšit. Tento přístup je odsouzen k nezdaru. Dříve či později musí vyústit v katastrofu.

Celkový objem peněz a peněžních substitutů je uchováván jednotlivci a firmami jako držená hotovost. Podíl každého z nich je určován mezním užitkem. Každý chce držet určitou část svého celkového bohatství ve formě hotovosti. Zbavuje se přebytečné hotovosti tím, že zvyšuje své nákupy, a nedostatek hotovosti řeší zvýšením prodejů. Všeobecně rozšířená terminologie zaměňující poptávku po držbě hotovosti za poptávku po bohatství a prodejných statcích nesmí ekonoma splést.

<!-- Source: ESPEAK_AUDIO-chapter_83b-OPTIMIZED.md -->

Co platí ve vztahu k jednotlivcům a firmám, není o nic méně pravdivé ve vztahu ke každému součtu objemu hotovosti držené určitým množstvím jednotlivců a firem. Není důležité, jaký počet jednotlivců a firem považujeme za celek. Hotovost držená městem, krajem nebo zemí je souhrnem hotovosti v držení všech jejích obyvatel.

Předpokládejme, že v tržním hospodářství je používán pouze jeden druh peněz a peněžní substituty jsou buď neznámé, nebo jsou užívány všemi bez rozdílu. Existují tak například zlaté peníze a směnitelné bankovky, vydané celosvětovou bankou a považované každým za peněžní substitut. Za těchto předpokladů neovlivňují opatření bránící směně statků a služeb peněžní poměry ani velikost objemu peněz v držení lidí a firem. Cla, zákaz vývozu nebo dovozu a překážky migrace působí na tendence k vyrovnání cen, mezd a úrokových měr. Nemají přímý vliv na držbu hotovosti.

Pokud je cílem vlády zvýšení objemu hotovosti držené obyvateli dané země, musí jim nařídit uložit určitý objem peněz u určitého úřadu a ponechat tyto peníze nedotčené. Nutnost obstarat si tuto částku by každého přinutila více prodávat a méně kupovat; domácí ceny by klesly; vývoz by se zvýšil a dovoz snížil; bylo by dovezeno množství hotovosti. Kdyby vláda jednoduše dovozu statků a vývozu peněz zabránila, svého cíle by nedosáhla. Pokud klesnou dovozy a ostatní okolnosti se nezmění, vývozy v důsledku toho klesnou také.

Role, kterou hrají peníze v mezinárodním obchodě, se neliší od úlohy, kterou mají v obchodě domácím. V obou případech plní roli prostředku směny. Nákupy a prodeje v zahraničí, stejně jako doma, vedou i k něčemu jinému, než je pomíjivá změna v držbě hotovosti jednotlivci a firmami, pouze pokud lidé jednají záměrně tak, aby zvýšili nebo omezili velikost hotovosti, kterou mají v držení. Příliv peněz do určité země nastane pouze tehdy, touží-li její obyvatelé zvýšit objem hotovosti ve svém držení více než obyvatelé jiných zemí. K odlivu peněz ze země dojde, pokud její obyvatelé chtějí omezit objem hotovosti ve svém držení více než obyvatelé jiných zemí.

Přesun peněz z jedné země do jiné, jenž není vyrovnán transferem v opačném směru, nikdy není nezamýšleným důsledkem mezinárodních obchodních transakcí. Je vždy výsledkem zamýšlených změn v objemu hotovosti držené rezidenty. Stejně jako je pšenice vyvážena, pouze pokud si obyvatelé země přejí vyvézt přebytek pšenice, tak i peníze jsou vyváženy, jen pokud si obyvatelé přejí vyvézt určitý objem peněz, jejž považují za přebytečný.

Tento přebytek se objeví, pokud se v zemi začnou používat peněžní substituty, které se nepoužívají v zahraničí. Vznik těchto peněžních substitutů je rovnocenný zvýšení nabídky peněz v širším smyslu v dané zemi, tj. nabídky peněz plus fiduciárních prostředků; způsobí přebytek v nabídce peněz v širším smyslu. Místní obyvatelé se chtějí svého podílu na tomto přebytku zbavit zvýšením svých nákupů domácích nebo zahraničních statků. V prvním případě se sníží vývozy, ve druhém se zvýší dovozy. V obou případech odchází přebytek peněz do zahraničí.

Protože, v souladu s naším předpokladem, peněžní substituty nemohou být vyvezeny, odtékají do zahraničí pouze skutečné peníze. Výsledkem je, že v rámci domácí nabídky peněz v širším smyslu (peníze + fiduciární prostředky) klesá podíl peněz a podíl fiduciárních prostředků se zvyšuje. Domácí zásoba peněz v užším smyslu je nyní menší než předtím.

Předpokládejme dále, že domácí peněžní substituty přestanou být peněžními substituty. Banka, která je vydala, je již nesměňuje za peníze. Bývalé peněžní substituty jsou nyní nároky vůči bance, jež neplní své závazky a jejíž schopnost a ochota splácet své dluhy je pochybná. Nikdo neví, kdy a zda vůbec budou splaceny. Může se stát, že tyto nároky jsou veřejností užívány jako úvěrové peníze. Jako peněžní substituty byly považovány za ekvivalenty sumy peněz, na kterou zněly. Jako úvěrové peníze jsou nyní obchodovány s diskontem.

V tomto bodě může zasáhnout vláda. Nařídí, že veškeré úvěrové peníze představují zákonné platidlo ve výši své nominální hodnoty.

<!-- Source: ESPEAK_AUDIO-chapter_83c-OPTIMIZED.md -->

Žádný obchod již s nimi nesmí zacházet odlišně. Vládní nařízení se snaží přinutit veřejnost, aby zacházela s věcmi odlišné směnné hodnoty tak, jako kdyby měly stejnou směnnou hodnotu. Narušuje cenovou strukturu určenou trhem. Stanovuje minimální cenu úvěrových peněz a maximální cenu komoditních peněz (zlata) a cizích měn. To, k čemu dojde, není tím, o co vláda usilovala. Rozdíl ve směnných hodnotách mezi úvěrovými penězi a zlatem nezmizí. Jestliže je zakázáno používat mince podle jejich tržní ceny, lidé je nebudou používat k nákupům a prodejům a splácení dluhů.

Buď je budou držet, nebo je vyvezou. Komoditní peníze z domácího trhu mizí. Špatné peníze, jak říká Greshamův zákon, vytlačily dobré peníze ze země. Bylo by správnější říci, že peníze, které vládní nařízení podhodnotilo, zmizely z trhu a nadhodnocené peníze na něm zůstaly.

Odliv komoditních peněz tedy není důsledkem nepříznivé platební bilance, ale důsledkem vládních zásahů do cenové struktury.

Platební bilance

Porovnání peněžního ekvivalentu všech příchozích a odchozích plateb jednotlivce nebo skupiny jednotlivců během určitého časového období se nazývá platební bilance. Kreditní strana a debetní strana jsou si vždy rovny. Bilance je tedy vždy vyrovnaná.

Pokud chceme vědět, jaká je pozice jednotlivce v rámci tržního hospodářství, musíme se podívat na jeho platební bilanci. Ta nám říká vše o roli, kterou tento jednotlivec hraje v systému společenské dělby práce. Ukazuje, co dává ostatním lidem a co od nich získává.

Ukazuje, zda je řádným občanem, jenž je schopen se sám o sebe postarat, zlodějem, nebo zda žije z almužen. Ukazuje, zda veškeré své příjmy spotřebuje, nebo zda část z nich uspoří. Mnoho lidských vlastností ale stránky účetních knih neukazují; ctnosti a úspěchy, neřesti a zločiny nezanechávají v účtech žádnou stopu.

Ovšem do té míry, v jaké je člověk zapojen do společenského života a činností, v jaké přispívá ke společnému úsilí společnosti a ostatní lidé si jeho přispění váží a v jaké spotřebovává to, co je nebo by mohlo být prodáno či koupeno na trhu, jsou tyto zachycené informace úplné.

Pokud sloučíme platební bilance konkrétního počtu lidí a vynecháme položky, které se vztahují k transakcím mezi členy této skupiny, získáme platební bilanci této skupiny. Tato bilance nám ukazuje, jak jsou členové této skupiny, již považujeme za integrované společenství lidí, spojeni se zbytkem tržní společnosti. Proto můžeme vytvořit platební bilanci newyorských advokátů, belgických zemědělců, obyvatel Paříže nebo obyvatel švýcarského kantonu Bern.

Statistici mají největší zájem o vytváření platební bilance obyvatel různých zemí, kteří jsou sdružení v jednotlivé národy.

Zatímco platební bilance jednotlivce obsahuje vyčerpávající informace o jeho společenském postavení, bilance skupiny odhaluje mnohem méně. Neříká nic o vzájemných vztazích mezi členy této skupiny. Čím větší skupina je a čím méně homogenní jsou její členové, tím nedokonalejší jsou informace poskytnuté platební bilancí. Platební bilance Dánska říká o životních podmínkách Dánů více než platební bilance USA o životních podmínkách Američanů.

Pokud chce člověk popsat společenské a hospodářské podmínky v dané zemi, nemusí se zabývat jednotlivě platební bilancí každého obyvatele. Nesmí ovšem vytvářet takové skupiny, jejichž členové nejsou ve svém společenském postavení a hospodářských aktivitách dostatečně homogenní.

Čtení platebních bilancí je tedy velmi poučné. Abychom se však vyhnuli rozšířeným omylům, musíme vědět, jak je interpretovat.

Je zvykem uvádět odděleně peněžní a nepeněžní položky platební bilance země. Bilance bývá nazývána příznivou, pokud je dovoz peněz a měnového kovu vyšší než vývoz peněz a kovu. Jako nepříznivá bývá nazývána situace opačná, kdy vývoz peněz a kovu převyšuje jejich dovoz. Tato terminologie pochází z hluboce zakořeněných merkantilistických omylů, bohužel stále přežívajících i přes zničující kritiku ze strany ekonomů. Vývoz a dovoz peněz a kovu je považován za nezamýšlený důsledek uspořádání nepeněžních položek platební bilance. Tento názor je zcela chybný.

<!-- Source: ESPEAK_AUDIO-chapter_83d-OPTIMIZED.md -->

Přebytek vývozu peněz a měnového kovu není výsledkem nešťastné shody okolností, která se národu přihodí z boží vůle. Je výsledkem skutečnosti, že obyvatelé dané země zamýšleli omezit objem peněz ve svém držení a místo toho nakupovat statky. Z tohoto důvodu je platební bilance zemí těžících zlato zpravidla nepříznivá; z tohoto důvodu je nepříznivá i platební bilance země, v níž dochází k nahrazování části peněžní zásoby fiduciárními prostředky, dokud tento proces pokračuje.

Není nutné, aby paternalistické úřady přijímaly jakákoli opatření ze strachu, že země ztratí prostřednictvím své nepříznivé platební bilance veškerou zásobu peněz. Situace v tomto případě není odlišná od platební bilance jednotlivce nebo jejich skupin. Stejně tak se neliší případy platební bilance města nebo okresu a suverénního národa. Žádná vládní intervence, která by zabránila obyvatelům New Yorku utratit všechny své peníze v ostatních čtyřiceti devíti státech Unie, není zapotřebí. Pokud jakýkoli Američan pokládá za důležité držet hotovost, postará se o to sám.

Svým dílem přispěje k udržení přiměřené nabídky peněz ve své zemi. Pokud ovšem o držbu hotovosti nestojí nikdo z Američanů, žádné vládní opatření týkající se mezinárodního obchodu a úhrady mezinárodních plateb nezabrání odlivu peněz z celkové americké peněžní zásoby. Bylo by nutné přistoupit k přísně vynucovanému zákazu vývozu peněz a měnového kovu.

Směnné kurzy mezi oblastmi

Předpokládejme nejprve, že existuje pouze jeden druh peněz. Potom pro kupní sílu peněz na různých místech platí totéž co pro ceny zboží. Konečná cena bavlny v Liverpoolu nemůže převýšit konečnou cenu v texaském Houstonu o více, než činí přepravní náklady. Bude-li cena v Liverpoolu vyšší, obchodníci pošlou bavlnu do Liverpoolu a vyvolají tendenci k návratu ke konečné ceně.

Za nepřítomnosti institucionálních překážek nemůže cena platebního příkazu znějícího na určité množství guldenů v Amsterdamu převýšit v New Yorku hodnotu určenou náklady na přetavení a nové vyražení mincí, přepravu, pojištění a úrok za dobu nutnou pro všechny tyto úkony. Pokud cena vzroste nad tento bod – bod vývozu zlata –, začne být ziskové přepravit zlato z New Yorku do Amsterdamu. To stlačí směnnou hodnotu guldenu v New Yorku pod bod vývozu zlata.

Rozdíl mezi uspořádáním směnných kurzů mezi oblastmi pro zboží a pro peníze je způsoben skutečností, že zboží se zpravidla pohybuje jen jedním směrem, a to z míst s přebytečnou výrobou do míst s přebytečnou poptávkou. Bavlna je přepravována z Houstonu do Liverpoolu, a ne z Liverpoolu do Houstonu. Její cena je v Houstonu nižší než v Liverpoolu o velikost přepravních nákladů. Peníze jsou však přepravovány jednou sem a podruhé tam.

Omyl těch, kdo vysvětlují kolísání směnných kurzů mezi oblastmi a přesuny peněz mezi oblastmi pomocí uspořádání nepeněžních položek platební bilance, spočívá v tom, že připisují penězům výjimečné postavení. Nechápou, že pokud jde o směnné kurzy mezi oblastmi, není mezi penězi a zbožím žádný rozdíl. Pokud je možné obchodovat s bavlnou mezi Houstonem a Liverpoolem, nemůže se cena bavlny na těchto dvou místech lišit o více, než kolik činí náklady na přepravu.

Stejně jako proudí bavlna z jižních částí Spojených států do Evropy, plyne zlato ze zemí, které ho těží, jako je například Jižní Afrika, do Evropy.

Nepřihlížejme nyní k trojstrannému obchodu a případu zemí těžících zlato a předpokládejme, že jednotlivci a firmy navzájem obchodující na bázi zlatého standardu nemají zájem měnit objem jimi držené hotovosti. Jejich nakupováním a prodáváním jsou vytvářeny nároky, které vyžadují platby mezi oblastmi. Ovšem vzhledem k našim předpokladům jsou si objemy těchto plateb mezi oblastmi rovny. Objem, který musí obyvatelé oblasti A zaplatit obyvatelům oblasti B, je shodný s objemem, jejž mají obyvatelé B zaplatit obyvatelům A.

Je tedy možné ušetřit náklady přepravy zlata z A do B a z B do A. Pohledávky a závazky mohou být vyrovnány jakýmsi clearingem mezi příslušnými oblastmi. Je tedy jen technickou otázkou, zda je toto vyrovnání provedeno určitou clearingovou společností nebo prostřednictvím zvláštního trhu s cizí měnou. V každém případě je cena, již musí obyvatel oblasti A zaplatit obyvateli oblasti B, držena v rozpětí daném náklady přepravy. Nemůže vzrůst nad paritní hodnotu o více, než kolik činí přepravní náklady, a nemůže klesnout pod náklady přepravy.

<!-- Source: ESPEAK_AUDIO-chapter_83e-OPTIMIZED.md -->

Může se stát, že se za nezměněných předpokladů objeví dočasný nesoulad mezi platbami z A do B a z B do A. Poté se lze vyhnout přesunu zlata mezi těmito oblastmi pouze tím, že dojde k úvěrovým operacím. Pokud může dovozce, který má dnes zaplatit z oblasti A do oblasti B, koupit na devizovém trhu nároky vůči obyvatelům B splatné za devadesát dnů, může si ušetřit náklady spojené s přepravou zlata tím, že si na devadesát dnů vypůjčí sumu, již má zaplatit.

Obchodníci na devizovém trhu sáhnou po tomto náhradním řešení, pokud náklady na půjčení si v oblasti B nepřevýší náklady na půjčení si v oblasti A o více než dvojnásobek nákladů na přepravu zlata. Pokud jsou přepravní náklady zlata 1/8 procenta, budou ochotni zaplatit za tříměsíční půjčku v B nejvýše o 1 procento ročně více, jako úrok odpovídající takové úrovni úrokové míry na peněžním trhu, při níž – za předpokladu nepřítomnosti takových požadavků pro platby mezi oblastmi – budou mezi A a B uskutečněny úvěrové operace.

Tyto skutečnosti je možné vyjádřit tvrzením, že denní stav platební bilance mezi A a B určuje denní bod, v němž je – v mezích stanovených bodem vývozu a bodem dovozu zlata – směnný kurz měn stanoven. Nesmíme ovšem zapomenout, že toto nastane pouze v případě, nezamýšlejí-li obyvatelé A a B změnit objem hotovosti ve svém držení. Pouze tehdy se totiž lze zcela vyhnout převodu zlata a udržet směnný kurz měn mezi body dovozu a vývozu zlata.

Pokud chtějí obyvatelé oblasti A omezit objem hotovosti ve svém držení a obyvatelé oblasti B ho chtějí zvýšit, musí být zlato přepraveno z A do B a kurz v B pro telegrafický převod dosáhne v A bodu vývozu zlata. Potom je posláno zlato z A do B stejným způsobem, jako je pravidelně převážena bavlna mezi Spojenými státy a Evropou. Kurz pro telegrafický převod v B dosáhne bodu vývozu zlata, protože obyvatelé A prodávají zlato obyvatelům B, ne proto, že je jejich platební bilance nepříznivá.

Vše uvedené platí pro jakékoli platby uskutečněné mezi různými místy. Nehraje žádnou roli, jestli zapojená města patří do stejného nezávislého státu, nebo do různých nezávislých národů. Vládní zásahy však tyto podmínky značně změnily. Všechny vlády vytvořily nejrůznější instituce, jež znemožňují obyvatelům daných zemí činit platby mezi oblastmi v jedné zemi za paritní cenu.

Náklady na přepravu měny z jednoho místa na druhé jsou neseny buď státní pokladnou, nebo centrální bankou dané země, nebo jinou vládní bankou, například v různých evropských zemích poštovními spořitelnami. Proto již neexistuje žádný trh pro měny různých oblastí jedné země. Lidem není účtováno více za objednávku z jiného regionu než za objednávku místní, a pokud ano, nemá odlišná sazba žádný vztah k výkyvům v pohybech peněz mezi různými oblastmi v rámci jedné země. Vládní zásahy vyostřily rozdíl mezi domácími platbami a platbami do zahraničí. Domácí platby jsou uskutečňovány za paritní cenu, zatímco u zahraničních plateb se objevují výkyvy v rámci mezí stanovených body dovozu a vývozu zlata.

Pokud je jako prostředek směny užíváno více druhů peněz, jejich vzájemný směnný poměr je určen jejich kupní silou. Konečné ceny různých statků, vyjádřené v obou či více druzích peněz, jsou přímo úměrné. Konečný směnný kurz mezi různými druhy peněz odráží jejich kupní sílu ve vztahu ke statkům. Pokud se objeví nějaký nepoměr, vyskytne se příležitost pro ziskové transakce a snaha podnikatelů toužících po jejím využití povede k jejímu odstranění.

Teorie parity kupní síly zahraniční měny je pouhou aplikací obecně platných teorií týkajících se určení ceny na zvláštní případ koexistence různých druhů peněz.

Nezáleží na tom, zda tyto různé druhy peněz existují společně na stejném území, nebo zda je jejich užití omezeno na různá území. V každém případě musí jejich vzájemný kurz směřovat ke konečnému stavu, v němž je zcela jedno, zda člověk nakupuje či prodává za ten či onen druh peněz. Pokud vstoupí do hry náklady na jejich přesun mezi oblastmi, tyto náklady musí být přičteny nebo odečteny.

Změny v kupní síle se ve vztahu k různým statkům a službám neobjevují ve stejném okamžiku. Uvažujme znovu prakticky velmi významný případ inflace pouze v jedné zemi. Zvýšení množství domácích úvěrových peněz nebo neplnohodnotných peněz ovlivní nejprve ceny některých statků a služeb. Ceny ostatních statků zůstanou po nějaký čas na stejné úrovni. Směnný kurz mezi domácí měnou a zahraničními měnami je určován na devizové burze, trhu organizovaném a řízeném podle pravidel a obchodních zvyků burzy cenných papírů.

<!-- Source: ESPEAK_AUDIO-chapter_83f-OPTIMIZED.md -->

Obchodníci na tomto zvláštním trhu jsou při předvídání budoucích změn rychlejší než zbytek lidí. V důsledku toho odráží cenová struktura devizového trhu nový peněžní vztah dříve než ceny mnohých statků a služeb. Jakmile domácí inflace začne jakkoli ovlivňovat ceny některých statků a dlouho předtím, než se její dopady na většinu cen statků a služeb vyčerpají, ceny zahraničních měn porostou až do bodu odpovídajícího konečnému stavu domácích cen a mzdových sazeb.

Tato skutečnost byla vykládána zcela mylně. Lidé si nebyli schopni uvědomit, že nárůst směnných kurzů pouze předvídá pohyb domácích cen statků. Vysvětlovali prudký růst kurzů jako výsledek nepříznivé platební bilance. Tvrdili, že poptávka po zahraniční měně byla zvýšena zhoršením obchodní bilance nebo jiných položek platební bilance, nebo jednoduše špinavými intrikami části nevlasteneckých spekulantů. Čím vyšší jsou ceny zahraničních měn, tím více vzrostou domácí ceny dovážených statků. Ceny domácích výrobků musí udělat totéž, protože jinak by jejich nízká úroveň přiměla podnikatele, aby je stáhli z domácí spotřeby a prodali se ziskem v zahraničí.

Je jednoduché ukázat omyly obsažené v této rozšířené doktríně. Pokud nebyl nominální důchod domácích obyvatel zvýšen inflací, budou nuceni omezit svoji spotřebu buď dovážených, nebo domácích výrobků. V prvním případě by se snížily dovozy, ve druhém by se zvýšily vývozy. Tak by se obchodní bilance vrátila zpět k tomu, co merkantilisté nazývají příznivým stavem.

Jsou-li merkantilisté zahnáni do úzkých, nemohou jinak než připustit, že je tato úvaha přesvědčivá. Ale, jak říkají, týká se pouze obchodu za normálních podmínek. Nebere prý v úvahu takovou situaci, ve které země musí dovážet nezbytně nutné statky, jako jsou například potraviny nebo základní suroviny. Dovoz těchto statků nemůže být zredukován pod určité minimum. Jsou dováženy bez ohledu na to, jakou cenu je za ně nutné zaplatit.

Pokud nemůže být zahraniční měna nutná pro jejich dovoz obstarána odpovídajícím objemem vývozu, obchodní bilance se stává nepříznivou a směnné kurzy rostou stále výše.

Tento argument je stejně klamný jako ostatní merkantilistické představy. Ať už je poptávka jednotlivce nebo skupiny jednotlivců po nějakých statcích jakkoli naléhavá nebo důležitá, mohou ji uspokojit na trhu pouze tím, že zaplatí tržní cenu. Pokud chce Rakušan nakoupit kanadskou pšenici, musí za ni zaplatit tržní cenu v kanadských dolarech. Ty získá vývozem statků buď přímo do Kanady, nebo do nějaké jiné země. Nezvýší množství dostupných kanadských dolarů tím, že zaplatí za kanadský dolar vyšší cenu (v šilincích, rakouské domácí měně).

Kromě toho si nemůže dovolit platit tuto vyšší cenu (v šilincích) za dováženou pšenici, pokud zůstal jeho příjem (v šilincích) nezměněn. Pouze pokud rakouská vláda zahájí inflační politiku, a tím zvýší počet šilinků v kapsách obyvatel Rakouska, mohou si Rakušané dovolit kupovat stejné množství kanadské pšenice jako dříve, aniž by museli omezovat ostatní výdaje.

Pokud ovšem k domácí inflaci nedojde, jakýkoli růst cen dovážených statků povede buď k poklesu jejich spotřeby, nebo k omezení spotřeby ostatních statků. Tak se spustí proces přizpůsobení popsaný výše.

Pokud nemá člověk peníze na to, aby si koupil chléb od svého souseda, vesnického pekaře, nikdo nehledá příčinu v domnělé vzácnosti peněz. Příčinou je, že tento člověk neuspěl při vydělávání potřebného množství peněz, buď prodejem statků, nebo poskytováním služeb, za něž jsou ostatní lidé ochotni platit. Totéž platí i pro mezinárodní obchod. Země může velmi strádat z toho důvodu, že není schopna prodat v zahraničí ani tolik zboží, kolik je třeba k nákupu potravin pro její obyvatele. To však neznamená, že by byla zahraniční měna vzácná.

Znamená to, že obyvatelé dané země jsou chudí. A domácí inflace pochopitelně není vhodným prostředkem k odstranění této chudoby.

Stejně tak nemá spekulace žádný vztah k určování směnných kurzů. Spekulanti pouze předvídají očekávané změny. Pokud se zmýlí, pokud je jejich názor, že dojde k inflaci, chybný, struktura cen a směnných kurzů nebude odpovídat jejich očekáváním a budou muset za svoji chybu zaplatit svoji vlastní ztrátou.

<!-- Source: ESPEAK_AUDIO-chapter_83g-OPTIMIZED.md -->

Doktrína, podle níž jsou směnné kurzy určovány platební bilancí, je založena na nepřípustné generalizaci zvláštního případu. Pokud dvě oblasti, A a B, užívají stejný druh peněz a jejich obyvatelé nechtějí měnit velikost objemu hotovosti, který mají v držení, potom se za dané časové období množství peněz placené obyvateli A obyvatelům B rovná množství peněz placenému obyvateli B obyvatelům A a veškeré platby tak mohou být vyrovnány bez nutnosti přepravovat peníze z A do B, nebo z B do A. Poté se kurz telegrafického převodu B v A nemůže zvýšit nad bod těsně pod bodem vývozu zlata a nemůže klesnout pod bod těsně nad bodem dovozu zlata a naopak. V tomto rozpětí určuje každodenní stav platební bilance každodenní stav směnného kurzu. Je tomu tak pouze proto, že ani obyvatelé A, ani obyvatelé B nechtějí změnit objem hotovosti ve svém držení. Pokud obyvatelé oblasti A chtějí snížit objem hotovosti ve svém držení a obyvatelé oblasti B také, peníze jsou přepraveny z A do B a kurz telegrafického převodu B dosáhne v A bodu vývozu zlata.

Peníze tak nejsou přepravovány proto, že by platební bilance oblasti A byla nepříznivá. To, co nazývají merkantilisté nepříznivou platební bilancí, je důsledkem záměrného omezení objemu držené hotovosti části obyvatel A a záměrný růst objemu držené hotovosti části obyvatel B. Pokud by nebyl žádný z obyvatel A ochoten omezit objem hotovosti ve svém držení, k odlivu peněz z A by nikdy nedošlo.

Rozdíl mezi obchodem s penězi a obchodem s prodejnými statky je tento: Statky jsou zpravidla přesunovány jedním směrem, tj. z míst s přebytečnou výrobou do míst s přebytečnou poptávkou. V důsledku toho jsou ceny určitého statku v místech s přebytečnou výrobou zpravidla o velikost přepravních nákladů nižší než v místech s přebytečnou poptávkou. Jinak je tomu u peněz, pokud nebereme v úvahu situaci zemí těžících zlato a těch zemí, jejichž obyvatelé záměrně usilují o změnu objemu hotovosti ve svém držení. Peníze se pohybují jednou sem, podruhé tam.

V jednu chvíli země peníze vyváží, v jinou je dováží. Každá vyvážející země se velmi brzy stane zemí dovážející právě kvůli svým předchozím vývozům. Z tohoto důvodu je možné ušetřit náklady přepravy peněz díky fungování devizového trhu.

Peníze hrají v úvěrových transakcích stejnou roli jako ve všech ostatních obchodních transakcích. Úvěry jsou zpravidla poskytovány v penězích, úrok a jistina jsou také spláceny v penězích. Související platby ovlivňují velikost držené hotovosti jen dočasně. Příjemci úvěrů, úroku a jistiny vydají získanou sumu buď na spotřebu, nebo na investice. Svoji držbu hotovosti zvýší jen tehdy, když je k tomu vede určitá úvaha, nezávislá na přijatých penězích.

Konečná výše úrokové míry je shodná pro všechny půjčky stejného druhu. Rozdíly v úrokové míře jsou způsobeny buď odlišnostmi ve spolehlivosti a důvěryhodnosti dlužníka, nebo odlišnými podmínkami úvěrové smlouvy.

