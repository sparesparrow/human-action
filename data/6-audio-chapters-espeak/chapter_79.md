# Chapter 79

## Audio Narration

- [chapter_79a.mp3](../5-audio-chunks-espeak/chapter_79a.mp3)
- [chapter_79b.mp3](../5-audio-chunks-espeak/chapter_79b.mp3)
- [chapter_79c.mp3](../5-audio-chunks-espeak/chapter_79c.mp3)
- [chapter_79d.mp3](../5-audio-chunks-espeak/chapter_79d.mp3)
- [chapter_79e.mp3](../5-audio-chunks-espeak/chapter_79e.mp3)
- [chapter_79f.mp3](../5-audio-chunks-espeak/chapter_79f.mp3)
- [chapter_79g.mp3](../5-audio-chunks-espeak/chapter_79g.mp3)
- [chapter_79h.mp3](../5-audio-chunks-espeak/chapter_79h.mp3)

## Content

<!-- Source: ESPEAK_AUDIO-chapter_79a-OPTIMIZED.md -->

V rámci imaginárního konstruktu, jehož typickými znaky jsou neměnnost a strnulost podmínek, je nemožné připisovat nepřímé směně, prostředkům směny a penězům jakoukoli funkci.

Pokud neexistuje žádná nejistota o budoucím vývoji, není nutné držet žádnou hotovost. Protože peníze nemohou být lidmi drženy jinak než v podobě hotovosti, nemohou existovat ani peníze. Užití prostředků směny a držení hotovosti jsou podmíněny proměnlivostí ekonomických dat. Peníze samy o sobě jsou prvkem změny; jejich existence není v souladu s představou pravidelného sledu událostí v rovnoměrně plynoucí ekonomice.

Každá změna v peněžním vztahu mění – i když odhlédneme od dopadu na odložené platby – postavení jednotlivých členů společnosti. Někteří bohatnou, jiní chudnou. Může se stát, že se důsledky změny v nabídce a poptávce po penězích střetnou s důsledky opačné změny, která se odehraje ve stejnou dobu a ve stejném rozsahu; může dojít k tomu, že výsledkem těchto protichůdných pohybů nebude žádná zřetelná změna cenové struktury. Ale ani tehdy nechybí dopady na postavení různých jednotlivců.

Každá změna v peněžním vztahu probíhá určitým způsobem a vytváří své vlastní specifické důsledky. Pokud se objeví inflační a deflační pohyb zároveň, nebo pokud je inflace časově následována deflací takovým způsobem, že se v konečném důsledku ceny příliš nezmění, společenské dopady každého z pohybů se vzájemně neruší. K sociálním dopadům inflace se dopady deflace přidávají. Není žádný důvod předpokládat, že všichni nebo většina zvýhodněná jedním pohybem bude postižena druhým pohybem a naopak.

Peníze nejsou ani abstraktním numeraire, ani standardem hodnoty nebo cen. Jsou nutně ekonomickým statkem a jako takové jsou ohodnocovány a oceňovány podle své podstaty, tj. podle služeb, které člověku plynou z držby hotovosti. Na trhu se vždy vyskytují změny a pohyb. Peníze existují jen díky výkyvům. Peníze jsou prvkem změny ne proto, že „obíhají", ale proto, že jsou drženy v podobě hotovosti. Lidé drží peníze jen proto, že očekávají změny, o jejichž druhu a rozsahu nevědí nic přesného.

Peníze si lze představit jen v měnící se ekonomice, samy o sobě jsou však prvkem dalších změn. Každá změna ekonomických dat je uvádí do pohybu a činí z nich hybnou sílu nových změn. Každý posun ve vzájemném vztahu směnných poměrů mezi různými nepeněžními statky nevyvolává změny jen ve výrobě a v tom, co je všeobecně nazýváno distribucí, ale i v peněžních vztazích, což znamená další změny. Nic ve sféře prodejných statků se nestane bez toho, aniž by to ovlivnilo sféru peněz, a vše, co se odehraje ve sféře peněz, ovlivní sféru statků.

Představa neutrálních peněz není o nic méně rozporná než představa peněz se stabilní kupní silou. Peníze bez své vlastní hybné síly by nebyly dokonalými penězi, jak předpokládají lidé; nebyly by vůbec žádnými penězi.

Obecně se lidé často domnívají, že dokonalé peníze by měly být neutrální a obdařené neměnnou kupní silou a že cílem měnové politiky by mělo být dosažení takových peněz. Této myšlence je snadné porozumět jako reakci na stále rozšířenější požadavky příznivců inflace. Je to však reakce nepřiměřená, vnitřně zmatená a rozporná, a způsobila pohromu, protože byla posílena silně zakořeněným omylem obsaženým v myšlení mnoha filozofů a ekonomů.

Tito myslitelé jsou uvedeni v omyl rozšířenou vírou, že stav klidu je dokonalejší než pohyb. Jejich pojetí dokonalosti vede k závěru, že si nelze představit žádný lepší stav a v důsledku toho vede každá změna jen ke zhoršení. O nějakém pohybu lze v nejlepším případě tvrdit, že je směrován k dosažení stavu dokonalosti, v němž panuje klid, neboť každý další pohyb by vedl k méně dokonalému stavu. Pohyb je vnímán jako nepřítomnost rovnováhy a plného uspokojení, jako projev potíží a nouze.

Pokud takové názory pouze potvrzují, že jednání usiluje o odstranění nespokojenosti a v konečném důsledku o dosažení plného uspokojení, lze je pokládat za opodstatněné. Nesmíme ale zapomenout na to, že klid a rovnováha nejsou přítomny jen ve stavu, v němž dokonalá spokojenost činí lidi dokonale šťastnými, ale stejně tak i ve stavu, v němž lidé v mnoha ohledech strádají, avšak nevidí žádný prostředek ke zlepšení svých podmínek.

Nepřítomnost jednání není pouze důsledkem plného uspokojení; může neméně jít i o následek neschopnosti učinit věci uspokojivějšími. Může znamenat beznaděj stejně jako spokojenost.

Ani neutralita peněz, ani stabilita jejich kupní síly nejdou dohromady se skutečným světem jednání a nekončících změn, s hospodářským systémem, jenž nemůže existovat beze změn. Svět toho druhu, který nezbytně předpokládají koncepty neutrálních a stabilních peněz, by byl světem bez jednání.

<!-- Source: ESPEAK_AUDIO-chapter_79b-OPTIMIZED.md -->

Není tedy nic zvláštního ani špatného na tom, že v rámci takto proměnlivého světa nejsou peníze ani neutrální, ani nemají stabilní kupní sílu. Všechny plány na dosažení neutrálních a stabilních peněz jsou vnitřně rozporné. Peníze jsou prvkem jednání a následkem toho i změny. Změny v peněžním vztahu, tj. ve vztahu mezi nabídkou peněz a poptávkou po penězích, mají dopad na směnný poměr mezi penězi na jedné straně a prodejnými statky na straně druhé. Tyto změny neovlivňují ceny různých statků a služeb ve stejném čase a rozsahu.

V důsledku toho dopadají odlišným způsobem na bohatství různých členů společnosti.

Změny v kupní síle peněz, tj. ve směnném poměru mezi penězi a prodejnými statky, mohou být způsobeny buď stranou peněz, nebo naopak stranou prodejných statků. Změny, které je vyvolávají, se mohou objevit buď v poptávce a nabídce peněz, nebo v poptávce a nabídce ostatních statků a služeb. Podle toho můžeme rozlišovat mezi změnami kupní síly, které jsou vyvolány hotovostí, a těmi, jež jsou vyvolány statky.

Změny kupní síly vyvolané statky mohou být zapříčiněny změnami nabídky statků a služeb nebo poptávky po jednotlivých statcích a službách. Všeobecný růst nebo pokles poptávky po všech statcích a službách, nebo po většině z nich, může být způsoben pouze prostřednictvím peněz.

Prozkoumejme nyní společenské a ekonomické důsledky změn kupní síly peněz za následujících tří předpokladů: zaprvé, peníze lze v tomto případě použít pouze jako peníze – tj. jako prostředek směny – a nemohou sloužit jinému účelu; zadruhé, existuje jen směna současných statků za budoucí statky; zatřetí, nebereme v úvahu vliv změn kupní síly na peněžní kalkulaci.

Za uvedených předpokladů způsobí hotovostí vyvolané změny kupní síly přesuny bohatství mezi různými jednotlivci. Někteří zbohatnou, jiní zchudnou; někteří jsou zásobeni lépe, jiní hůře; co jedni získají, je vyrovnáno ztrátou ostatních. Není ovšem možné vysvětlovat tento fakt tak, že celkové uspokojení zůstává nezměněno, nebo – protože se nezměnila celková nabídka – že se celkové uspokojení či spokojenost díky změnám v rozdělení bohatství zvýšily nebo snížily. Představy celkového uspokojení nebo celkové spokojenosti jsou bezobsažné. Není možné najít měřítko pro porovnávání rozdílných úrovní uspokojení nebo štěstí, dosažených různými jednotlivci.

Změny kupní síly vyvolané hotovostí nepřímo vytvářejí další změny tím, jak podporují buď akumulaci dodatečného kapitálu, nebo spotřebu kapitálu, který je k dispozici. Zda se tento druhotný efekt objeví a jaký bude jeho směr, závisí na konkrétních podmínkách každého případu.

Změny kupní síly vyvolané statky nejsou často ničím jiným než důsledky změny poptávky po jednom statku na poptávku po jiném statku. Pokud jsou způsobeny zvýšením nebo snížením poptávky statků, nepředstavují pouze přesun od jedněch lidí k jiným. Neznamenají, že Petr získává to, co Pavel ztratil. Někteří mohou zbohatnout, i když není nikdo ochuzen, a naopak.

Služby, jež peníze poskytují, jsou podmíněny výší jejich kupní síly. Nikdo nechce držet určitý počet mincí nebo peníze o určité hmotnosti; každý chce mít hotovost s určitou kupní silou. Jak fungování trhu směřuje k určení konečné kupní síly peněz v té výši, při níž se vyrovnají nabídka s poptávkou po penězích, nikdy nemůže nastat přebytek nebo nedostatek peněz. Každý jednotlivec a všichni jednotlivci dohromady se plně těší z výhod, které získávají z nepřímé směny a používání peněz, bez ohledu na to, zda je celkové množství peněz velké, nebo malé.

<!-- Source: ESPEAK_AUDIO-chapter_79c-OPTIMIZED.md -->

Změny kupní síly peněz vyvolávají změny v rozložení bohatství mezi různými členy společnosti. Z pohledu lidí, již se chtějí na takových změnách obohatit, se může zdát zásoba peněz nedostatečná nebo přebytečná, a tato jejich touha může vyústit v politiky způsobující výkyvy kupní síly vyvolané hotovostí. Avšak služby, které peníze vykonávají, nemohou být ani vylepšeny, ani posíleny úpravami nabídky peněz. Může se objevit přebytek nebo nedostatek peněz v držbě jednotlivce.

Tento stav však může být napraven zvýšením nebo snížením spotřeby. Člověk ovšem nesmí podlehnout rozšířenému zaměňování poptávky po penězích za touhu po větším bohatství. Množství peněz dostupné v hospodářství vždy postačuje pro všechny k zabezpečení všeho, co peníze dělají a dělat mohou.

Podíváme-li se na problém skrze tento fakt, můžeme považovat veškeré výdaje spojené se zvyšováním množství peněz za plýtvání. Skutečnost, že věci, které by mohly přinášet jiné užitečné služby, slouží jako peníze, a jsou tedy z poskytování těchto služeb odňaty, se jeví jako zbytečné snižování již beztak omezených možností uspokojování potřeb. Právě tento důvod vedl Adama Smitha a Ricarda k názoru, že by bylo velmi užitečné omezit náklady výroby peněz tím, že budou používány peníze vytištěné na papíře.

Těm, kdo se podrobněji zajímají o historii peněz, se však věci jeví poněkud jinak. Když se podíváme na katastrofální důsledky velkých inflací papírových peněz, musíme připustit, že nákladnost produkce zlata je menším zlem. Bylo by zbytečné namítat, že tyto pohromy byly způsobeny nevhodným užitím síly, kterou do rukou vlády vkládají úvěrové peníze a neplnohodnotné peníze, a že moudřejší vlády by přijaly politiky rozumnější.

Vzhledem k tomu, že peníze nemohou být nikdy neutrální a mít stabilní kupní sílu, vládní záměry týkající se určování množství peněz nikdy nemohou mít nestranný a spravedlivý dopad na všechny členy společnosti. Vše, co vláda dělá ve snaze ovlivnit výši kupní síly, nevyhnutelně závisí na osobních hodnotových soudech lidí, kteří vládnou. Vždy to slouží zájmům některých skupin na úkor jiných. Nikdy nejde o sledování něčeho, čemu se říká blaho společnosti nebo veřejný zájem.

Stejně tak na poli měnové politiky neexistuje nic takového jako vědecké doporučení. Nikdy není lhostejné, jaký statek je jako prostředek směny a jako peníze používán. Jeho volba určuje směr změn v kupní síle vyvolaných hotovostí. Jedinou otázkou je, kdo by měl tuto volbu učinit: lidé kupující a prodávající na trhu, nebo vláda? Byl to trh, který ve věky trvajícím procesu výběru nakonec přidělil roli peněz vzácným kovům – zlatu a stříbru. Po dvě století se vlády snažily vměšovat do tržní volby prostředku směny. Ani ti nejzaslepenější etatisté si netroufají tvrdit, že tyto vládní snahy se ukázaly jako prospěšné.

Inflace a deflace; inflacionismus a deflacionismus

Pojmy inflace a deflace nejsou praxeologickými koncepty. Nebyly vytvořeny ekonomy, ale každodenní mluvou veřejnosti a politiků. Vyvolaly rozšířenou představu, že existuje něco jako neutrální peníze nebo peníze se stabilní kupní silou a že zdravé peníze mají mít tyto vlastnosti. Z tohoto pohledu byl pojem inflace používán k označení změn vyvolaných hotovostí vedoucích k poklesu kupní síly a pojem deflace k označení změn vyvolaných hotovostí vedoucích k růstu kupní síly.

Ti, kdo tyto termíny používají, si však neuvědomují skutečnost, že kupní síla nikdy nezůstává nezměněna a v důsledku toho vždy existuje inflace nebo deflace. Ignorují tyto nutné neustálé výkyvy, dokud jsou pouze malé a nenápadné, a vyhrazují si užití těchto pojmů pro velké změny kupní síly. Protože to, jaká změna kupní síly si již zaslouží být označena za velkou, závisí výhradně na osobním hodnocení jejího významu, je zřejmé, že inflace a deflace jsou výrazy, které postrádají nezbytnou přesnost vyžadovanou pro praxeologické, ekonomické a katalaktické koncepty. Jejich použití je vhodné v případě historie a politiky.

Katalaxie k nim může sáhnout, pouze když používá svých teorií k vysvětlení politických programů a událostí v ekonomické historii. Nad to je velmi účelné použít tyto dva termíny i v přísně katalaktických pojednáních, pokud nehrozí jejich mylný výklad a je třeba vyhnout se přílišné obtížnosti používaných výrazů. Nikdy ale nelze zapomínat na to, že vše, co říká katalaxie v souvislosti s inflací a deflací – tj. velkými změnami kupní síly vyvolanými hotovostí –, platí také ve vztahu k malým změnám, i když jejich důsledky budou přirozeně méně zřetelné než u změn velkých.

Pojmy inflacionismus a deflacionismus, zastánce inflace a zastánce deflace, označují politické programy usilující o inflaci a deflaci ve smyslu velkých změn kupní síly vyvolaných hotovostí.

<!-- Source: ESPEAK_AUDIO-chapter_79d-OPTIMIZED.md -->

Významová revoluce, která je jedním z charakteristických rysů našich dnů, změnila tradiční význam slov inflace a deflace. To, co dnes mnozí lidé nazývají inflací nebo deflací, již není velkým zvýšením nebo snížením nabídky peněz, ale jejím neúprosným důsledkem, všeobecnou tendencí k růstu nebo poklesu cen statků a mzdových sazeb. Tato inovace není v žádném případě neškodná. Hraje důležitou roli v podněcování obecně rozšířené tendence k inflacionismu.

Především už nemáme žádný pojem, který by označoval to, co dříve označovalo slovo inflace. Je nemožné bojovat proti nějaké politice, když ji nelze pojmenovat. Státníci a publicisté již nemají možnost sáhnout po terminologii, která je přijímaná a pochopená veřejností, chtějí-li vyslovit pochybnosti nad prospěšností vydávání obrovského množství dalších peněz.

Musí zahájit podrobnou analýzu a popis této politiky se všemi detaily vždy, když se na ni odvolávají, a tento otravný postup musí opakovat v každé větě, jež se jí týká. Protože tato politika nemá žádné jméno, stává se samozřejmou a skutečnou. A nevázaně pokračuje.

Druhým neštěstím je to, že lidé, kteří se zabývají zbytečnými a beznadějnými pokusy potírat nevyhnutelné důsledky inflace – růst cen –, maskují své úsilí jako boj proti inflaci. Přestože se potýkají s příznaky, předstírají boj se samotnými kořeny zla. Protože nerozumí příčinné souvislosti mezi růstem množství peněz na jedné straně a růstem cen na straně druhé, ve skutečnosti věci zhoršují. Nejlepším příkladem byla podpora zemědělcům ze strany vlád Spojených států, Kanady a Velké Británie.

Cenové stropy snižují nabídku určitého statku, protože výroba je ztrátová pro mezní výrobce. Aby k tomu nedošlo, vlády poskytovaly dotace zemědělcům vyrábějícím s nejvyššími náklady. Dotace byly financovány dodatečným zvyšováním množství peněz. Kdyby spotřebitelé museli zaplatit za tyto statky vyšší cenu, k žádným inflačním efektům by nedošlo. Museli by totiž na tyto přebytečné výdaje použít pouze peníze, které byly vydané již dříve. Takto může záměna mezi inflací a jejími důsledky přímo způsobit ještě větší inflaci.

Je zřejmé, že moderní význam slov inflace a deflace je naprosto matoucí a zavádějící a musí být bezpodmínečně odmítnut.

Peněžní kalkulace počítá s cenami statků a služeb, které byly určeny, nebo by byly určeny či pravděpodobně budou určeny na trhu. Snaží se objevit cenové rozdíly a z jejich nalezení vyvodit závěry.

Změny kupní síly vyvolané hotovostí nemohou být v takových kalkulacích brány v úvahu. Je sice možné místo kalkulace založené na určitém druhu peněz a použít způsob kalkulace založený na jiném druhu peněz b. Potom je výsledek kalkulace chráněn před znehodnocením kvůli změnám kupní síly a; ale stále může být znehodnocen změnami kupní síly b. Neexistuje žádný způsob, jak oprostit jakýkoli způsob ekonomické kalkulace od vlivu hotovostí vyvolaných změn kupní síly určitého druhu peněz, na němž je příslušná kalkulace založena.

Všechny výsledky ekonomické kalkulace a všechny z nich vyvozené závěry jsou podmíněny změnami kupní síly vyvolanými hotovostí. Podle toho, jak stoupá nebo klesá kupní síla, objevují se mezi položkami představujícími dřívější ceny a pozdější ceny určité odlišnosti; kalkulace vykazuje zisky nebo ztráty, které jsou vytvářeny pouze hotovostí vyvolanými změnami ovlivňujícími kupní sílu.

Když porovnáme takové zisky nebo ztráty s výsledky kalkulace provedené na základě toho druhu peněz, jehož kupní síla se tolik nezměnila, můžeme je nazvat jen imaginárními nebo zdánlivými. Nesmíme však zapomenout na to, že takové výroky jsou možné jen jako výsledek porovnání kalkulací uskutečněných v podmínkách existence odlišných druhů peněz.

Protože neexistuje nic jako peníze se stabilní kupní silou, tyto zdánlivé zisky nebo ztráty jsou přítomny v každém způsobu ekonomické kalkulace bez ohledu na to, na jakém druhu peněz byla založena. Je nemožné rozlišit přesně mezi skutečnými zisky a ztrátami a pouze zdánlivými zisky a ztrátami.

Je proto možné tvrdit, že ekonomická kalkulace není bezchybná. Nikdo však nedokáže navrhnout způsob, jakým by bylo možné tuto chybu z ekonomické kalkulace vyloučit, nebo takový peněžní systém, který by tento zdroj omylů zcela odstranil.

Nelze popřít, že nenarušovaný trh byl úspěšný v rozvoji měnového systému, který splňuje všechny požadavky jak nepřímé směny, tak i ekonomické kalkulace. Cíle peněžní kalkulace jsou takové, že nemohou být zmařeny nepřesnostmi pramenícími z pomalých a poměrně slabých výkyvů kupní síly. Změny kupní síly vyvolané hotovostí v takovém rozsahu, v jakém se objevovaly u kovových peněz, zejména v případě zlatých peněz, v posledních dvou staletích nemohou ovlivnit výsledek podnikatelovy ekonomické kalkulace tak výrazně, aby tuto kalkulaci znehodnotily.

<!-- Source: ESPEAK_AUDIO-chapter_79e-OPTIMIZED.md -->

Historické zkušenosti ukazují, že si lidé pro praktické potřeby jejich podnikání s těmito způsoby kalkulace velmi dobře vystačili. Teoretické úvahy ukazují, že je nemožné vymyslet, a tím méně uskutečnit, lepší způsob. Z pohledu těchto skutečností je zbytečné nazývat peněžní kalkulaci nedokonalou. Člověk nemá sílu změnit kategorie lidského jednání. Musí jim své chování přizpůsobit.

Podnikatelé nikdy nepokládali za nutné zbavit ekonomickou kalkulaci v podmínkách zlatých peněz závislosti na výkyvech kupní síly. Návrhy vylepšit peněžní systém přijetím tabulkového standardu založeného na indexních číslech nebo přijetím různých forem komoditního standardu nebyly prosazovány s ohledem na transakce podnikatelů a peněžní kalkulaci. Jejich cílem bylo poskytnout stabilnější měnu pro dlouhodobé půjčky. Podnikatelé ani nepokládali za nutné upravit své účetní metody tak, aby omezili určité chyby vyvolané změnami kupní síly.

Bylo by například možné přestat odpisovat dlouhodobá aktiva formou ročních odpisů, určených jako konstantní procentní podíl z pořizovací ceny příslušného aktiva. Namísto toho by bylo možné začít odkládat do obnovovacích fondů tolik peněz, kolik se zdá nezbytné k zaplacení plných nákladů nahrazení příslušného aktiva v okamžiku, kdy k němu dojde. Ovšem podnikatelé nikdy po přijetí tohoto postupu netoužili.

Vše výše uvedené platí pouze pro peníze, jejichž kupní síla není předmětem prudkých, velkých změn vyvolaných hotovostí. Peníze, u nichž k takovým prudkým a výrazným změnám dochází, zcela ztrácí schopnost sloužit jako prostředek směny.

Uvažování jednotlivců, které určuje jejich chování ve vztahu k penězům, je založeno na jejich znalosti cen bezprostřední minulosti. Pokud by tuto znalost neměli, nebyli by schopni rozhodnout o tom, jaký objem hotovosti mají držet a kolik mají utratit za získání různých statků. Prostředek směny bez minulosti je nemyslitelný. Žádná věc se nemůže stát prostředkem směny, pokud nebyla ekonomickým statkem a lidé jí nepřiřadili směnnou hodnotu ještě předtím, než začala být poptávána jako tento prostředek.

Kupní síla zděděná z bezprostřední minulosti je ovšem upravena dnešní poptávkou a nabídkou peněz. Lidské jednání vždy činí opatření pro budoucnost, i kdyby šlo jen o budoucnost nejbližší hodiny. Ten, kdo kupuje, kupuje pro budoucí spotřebu nebo výrobu. Podle toho, nakolik věří, že se bude budoucnost lišit od současnosti a minulosti, upravuje své hodnocení a ocenění. To platí ve vztahu ke všem prodejným statkům a o nic méně i ve vztahu k penězům. V tomto smyslu můžeme říci, že dnešní směnná hodnota peněz představuje očekávání směnné hodnoty zítřejší.

Základem všech úsudků týkajících se peněz je taková jejich kupní síla, jaká byla v bezprostřední minulosti. Pokud jsou ovšem očekávány změny kupní síly vyvolané hotovostí, vstupuje na scénu druhý faktor – očekávání těchto změn.

Ten, kdo se domnívá, že porostou ceny statků, o které se zajímá, jich kupuje větší množství, než by byl kupoval, kdyby o tom přesvědčen nebyl; odpovídajícím způsobem omezuje objem držené hotovosti. Ten, kdo věří, že tyto ceny klesnou, omezuje své nákupy a tedy zvyšuje objem hotovosti, který drží. Dokud jsou taková spekulativní očekávání omezena pouze na některé komodity, nevyvolávají všeobecnou tendenci ke změnám objemu držené hotovosti. Situace se ovšem mění, pokud se lidé domnívají, že stojí před rozsáhlými změnami kupní síly vyvolanými hotovostí.

Pokud očekávají růst nebo pokles peněžních cen všech statků, zvýší nebo omezí svoje nákupy. Takové vyhraněné chování značně posílí a urychlí očekávané změny. Uvedený proces pokračuje, dokud nedosáhne bodu, za kterým již nejsou očekávány žádné další změny kupní síly peněz. Pouze v takovém okamžiku ustane sklon lidí kupovat nebo prodávat a objem hotovosti v jejich držení se opět začne zvyšovat nebo klesat.

Pokud je ovšem veřejnost přesvědčena, že růst množství peněz bude pokračovat a nikdy neskončí a že se v důsledku toho nikdy nezastaví růst cen všech statků a služeb, všichni budou toužit po tom nakoupit co největší množství a omezit objem hotovosti ve svém držení na minimum. Za těchto okolností jsou totiž běžné náklady držby hotovosti zvýšeny ztrátami způsobenými stupňujícím se poklesem kupní síly. Za výhody plynoucí z držení hotovosti se musí platit obětí, která je pokládána za nepřiměřeně vysokou.

Tento jev byl během velkých evropských inflací dvacátých let nazván útěkem k reálným statkům nebo závěrečnou fází boomu. Matematičtí ekonomové nedokážou pochopit příčinnou souvislost mezi zvýšením množství peněz a tím, co nazývají „rychlost obratu".

<!-- Source: ESPEAK_AUDIO-chapter_79f-OPTIMIZED.md -->

Charakteristickým rysem tohoto jevu je fakt, že růst množství peněz způsobí pokles poptávky po penězích. Tendence k poklesu kupní síly vytvářená zvýšením množství peněz je zesílena všeobecným sklonem k omezení držby hotovosti. Nakonec je dosaženo bodu, v němž ceny, za něž by se lidé byli ochotni vzdát reálných statků, diskontují očekávaný pokles kupní síly do takové míry, že nikdo nemá v ruce dostatečný objem hotovosti k jejich zaplacení. Peněžní systém se hroutí; všechny transakce v postižených penězích ustávají; vlivem paniky mizí i poslední zbytky jejich kupní síly. Lidé se vracejí k barteru, případně k užívání jiného druhu peněz.

Průběh stupňující se inflace je následující: Na počátku způsobí příliv dodatečných peněz růst cen některých statků a služeb; ceny ostatních se zvýší později. Jak bylo ukázáno, cenový nárůst dopadá na odlišné statky a služby v nestejnou dobu a v nestejné míře.

První fáze inflačního procesu může trvat řadu let. Dokud trvá, ceny mnoha statků a služeb nejsou dosud přizpůsobeny změněnému peněžnímu vztahu. V dané zemi stále existují lidé, kteří si neuvědomují, že čelí cenové revoluci ústící nakonec ve značný nárůst všech cen, i když rozsah tohoto růstu nebude pro různé statky a služby stejný. Tito lidé stále věří, že ceny jednoho dne klesnou. Než se tak stane, prozatím omezují své nákupy a zároveň zvyšují objem hotovosti, jejž drží.

Dokud takový názor mezi veřejností převažuje, není pro vládu příliš pozdě s inflační politikou přestat.

Lid ale nakonec prohlédne. Náhle si uvědomí, že inflace je úmyslnou politikou, jež bude pokračovat donekonečna. Obvyklý řád věcí se přeruší. Nastane hospodářský kolaps. Každý horlivě usiluje o směnu svých peněz za reálné statky, bez ohledu na to, zda je potřebuje nebo ne, bez ohledu na to, kolik za ně musí zaplatit. Během velmi krátké doby, během několika málo týdnů nebo i dnů, se z věcí dříve užívaných jako peníze stává odpadový papír. Nikdo za ně nechce nic směnit.

Právě to se stalo s kontinentální měnou v Americe v roce 1781, s francouzskými mandats territoriaux v roce 1796 a s německými markami v roce 1923. A stane se to znovu všude tam, kde se objeví stejné podmínky. Pokud má být nějaká věc užívána jako prostředek směny, veřejnost nesmí být přesvědčena o tom, že množství této věci se bude zvyšovat nade všechny meze. Inflace představuje neudržitelnou politiku.

Dokud je statek užívaný jako peníze hodnocen a oceňován s ohledem na služby, jež poskytuje pro nepeněžní účely, nevyvstávají žádné problémy vyžadující zvláštní řešení. Teorie peněz se tak zabývá pouze tou částí ohodnocení peněz, jež je podmíněna jejich funkcí jako prostředku směny.

V průběhu dějin byly jako peníze používány různé komodity. Dlouhým vývojem byla větší část z nich z peněžního užití vyřazena. Pouze dvě z nich, vzácné kovy zlato a stříbro, přetrvaly. Ve druhé polovině devatenáctého století rostoucí počet vlád úmyslně přikročil k demonetizaci stříbra.

Ve všech případech měl statek používaný jako peníze i jiná, nepeněžní, užití. V podmínkách zlatého standardu je zlato peníze a peníze jsou zlato. Není podstatné, zda zákony přisoudí roli zákonného platidla pouze zlatým mincím raženým vládou. Důležité je, že tyto mince opravdu obsahují pevně danou hmotnost zlata a že libovolný slitek zlata může být přeměněn v mince. V podmínkách zlatého standardu byly dolar a libra šterlinků pouhé názvy pro určitou hmotnost zlata, v rámci velmi úzkého rozpětí přesně určenou zákonem. Takové peníze můžeme nazývat komoditní peníze.

Druhým typem peněz jsou úvěrové peníze. Úvěrové peníze se vyvinuly z užívání peněžních substitutů. Používání nároků, splatných na požádání a zcela bezpečných, jako substitutů za určitou sumu peněz bylo běžné. Trh používání těchto nároků nezastavil, i když bylo jednoho dne jejich směňování pozastaveno, což vyvolalo pochyby o jejich bezpečnosti a o platebníschopnosti dlužníka.

Dokud byly nároky vůči dlužníkovi nezpochybnitelné, splatné každodenně a mohly být směněny bez předchozího oznámení a bez jakýchkoli výdajů, jejich směnná hodnota byla rovná jejich nominální hodnotě; právě tato dokonalá rovnost jim přiřadila charakter peněžního substitutu.

Avšak poté, co bylo jejich směňování pozastaveno, datum splatnosti odsunuto na neurčito, a po následných pochybnostech o solventnosti dlužníka či o jeho ochotě platit, ztratily část hodnoty, jež jim byla dříve připisována. Nyní byly pouhými nároky nevynášejícími žádný úrok vůči pochybnému dlužníkovi a splatné k neurčitému datu. Protože však byly používány jako prostředek směny, jejich směnná hodnota neklesla až na tu úroveň, na kterou by klesla v případě, že by šlo o pouhé nároky.

<!-- Source: ESPEAK_AUDIO-chapter_79g-OPTIMIZED.md -->

Je možné oprávněně předpokládat, že takové úvěrové peníze by mohly být dále užívány jako prostředek směny, i kdyby ztratily svůj charakter nároků vůči bance nebo státní pokladně a tím se staly neplnohodnotnými penězi.

Neplnohodnotné peníze jsou představovány pouhými symbolickými penězi, které nemohou být použity k žádnému průmyslovému užití, ani nést žádný nárok.

Není úkolem katalaxie, ale hospodářských dějin, pátrat po tom, zda se v minulosti objevil nějaký typ neplnohodnotných peněz, nebo zda všechny druhy peněz, které nebyly komoditními penězi, spadají pod označení úvěrové peníze. Jedinou věcí, kterou musí stanovit katalaxie, je to, že musí připustit možnost existence neplnohodnotných peněz.

V souvislosti s každým druhem peněz je nutné zapamatovat si důležitou věc: demonetizace – tj. ukončení jejich používání jako prostředku směny – musí vést k vážnému poklesu jejich směnné hodnoty. Co to znamená v praxi, se jasně ukázalo v posledních devadesáti letech, kdy bylo postupně omezováno použití stříbra jako komoditních peněz.

Existují příklady úvěrových peněz a neplnohodnotných peněz, které jsou ztělesňovány kovovými mincemi. Takové peníze jsou vyraženy ze stříbra, niklu nebo mědi. Pokud jsou takové neplnohodnotné peníze demonetizovány, udrží si směnnou hodnotu jako kus kovu. Ta však představuje jen velmi malé odškodnění pro jejich držitele. Nemá žádný praktický význam.

Držba hotovosti vyžaduje oběti. Do té míry, do jaké má člověk peníze ve svých kapsách nebo na svém účtu v bance, se vzdává okamžitého získání statků, které by mohl spotřebovat nebo použít při výrobě. V tržním hospodářství mohou být tyto oběti přesně určeny prostřednictvím kalkulace. Jsou rovny čistému úroku, jenž by člověk získal, kdyby tyto peníze investoval. Skutečnost, že člověk tuto oběť přijímá, je důkazem, že upřednostňuje výhody plynoucí z držby hotovosti před výnosem, který ztrácí.

Výhody, jež lidé z držby určitého objemu hotovosti očekávají, je možné upřesnit. Nelze se však domnívat, že by nám analýza těchto motivů mohla poskytnout teorii určení kupní síly, jež by se obešla bez pojmů držby hotovosti či poptávky a nabídky peněz.

Výhody a nevýhody pocházející z držby hotovosti nejsou objektivními faktory, které by mohly přímo ovlivnit velikost objemu držené hotovosti. Jednotlivci je řadí do škál a váží vůči ostatním. Výsledkem je subjektivní hodnotový soud, ovlivněný osobností každého z nich. Různí lidé a stejní lidé v různém čase hodnotí objektivní skutečnosti odlišným způsobem.

Stejně jako znalost bohatství a fyzického stavu určitého člověka nám neřekne, kolik je ochoten utratit za jídlo s určitou výživnou hodnotou, ani znalost jeho hmotné situace nám neumožní dělat jasné závěry o velikosti jím držené hotovosti.

Peněžní vztah, tj. vztah mezi poptávkou a nabídkou peněz, jedinečně určuje cenovou strukturu, pokud jde o vzájemný směnný poměr mezi penězi a prodejnými statky a službami.

Pokud zůstává peněžní vztah nezměněn, nemohou se objevit ani inflační, ani deflační tlaky na obchod, podnikání, výrobu, spotřebu a zaměstnanost. Pokud někdo trvá na opaku, odráží to pouze jeho neochotu přizpůsobit své aktivity požadavkům ostatních lidí projeveným na trhu. Avšak není to kvůli domnělé vzácnosti peněz, že ceny zemědělských produktů jsou příliš nízké na to, aby zajistily submarginálním zemědělcům takový příjem, jaký by si přáli mít. Příčinou potíží těchto zemědělců je to, že ostatní vyrábějí při nižších nákladech.

Nárůst množství vyrobených statků, za předpokladu, že se ostatní věci nemění, musí přinést zlepšení životních podmínek lidí. Jeho důsledkem je pokles peněžních cen statků, jejichž výroba byla zvýšena. Takový pokles cen však ani v nejmenším nesnižuje přínosy plynoucí z dodatečného vytvořeného bohatství.

Zvýšení podílu, který z tohoto dodatečného bohatství připadá věřitelům, by bylo možné považovat za nespravedlivé, ačkoli tato kritika je sporná, protože růst kupní síly byl správně předvídán a odpovídajícím způsobem vzat v úvahu prostřednictvím záporné cenové prémie.

Není však možné tvrdit, že snížení cen způsobené nárůstem produkce určitých statků je důkazem nějaké nerovnováhy, jež nemůže být odstraněna jinak než zvýšením množství peněz. Každé zvýšení produkce některých nebo všech výrobků vyžaduje přirozeně vždy novou alokaci výrobních faktorů do různých odvětví. Pokud se množství peněz nemění, je potřeba této realokace zřejmá z cenové struktury. Některá výrobní odvětví se stanou výnosnějšími, zatímco v jiných zisky klesnou nebo se objeví ztráty.

<!-- Source: ESPEAK_AUDIO-chapter_79h-OPTIMIZED.md -->

Tímto způsobem směřuje fungování trhu k odstranění těchto často diskutovaných nerovnováh. Pomocí zvýšení množství peněz je možné oddálit nebo přerušit tento proces přizpůsobení. Je však nemožné zbavit ho významu nebo ho učinit méně bolestným pro ty, jichž se týká.

Pokud by vládou způsobené změny kupní síly vyvolané hotovostí vedly jen k přesunu bohatství od jedněch lidí k jiným, nebylo by přípustné odsoudit je z pohledu katalaktické vědecké neutrality. Je zjevně mylné ospravedlňovat je pomocí všeobecného dobra nebo blahobytu veřejnosti. Bylo by je nicméně stále možné považovat za politická opatření vhodná k prosazování zájmů některých skupin lidí na úkor ostatních bez toho, aby vznikala nějaká další škoda. Avšak do hry vstupují i jiné okolnosti.

Není nutné poukazovat na důsledky, k nimž vede nepřetržitá deflační politika. Takovou politiku nikdo nepodporuje. Přízeň lidu a po potlesku toužících publicistů a politiků patří inflaci. S ohledem na tyto snahy musíme zdůraznit tři body. Zaprvé: Inflační nebo expanzivní politika musí vyústit v nadměrnou spotřebu na jedné straně a mylné investice na straně druhé. Vede k plýtvání kapitálem a ohrožuje uspokojování potřeb v budoucnu.

Zadruhé: Proces inflace neodstraňuje nutnost přizpůsobování produkce a realokace zdrojů. Pouze ji oddaluje a tím zhoršuje. Zatřetí: Inflace nemůže být trvalou politikou, protože, je-li nepřetržitá, nutně končí rozpadem peněžního systému.

Drobný obchodník nebo hostinský se může snadno stát obětí zdání, že vše, co je zapotřebí k rozkvětu jeho podnikání i podnikání jeho kolegů, je větší útrata ze strany veřejnosti. V jeho očích je klíčové donutit obyvatelstvo více utrácet. Je však ohromující, že toto přesvědčení může být světu prezentováno jako nová sociální filozofie. Lord Keynes a jeho následovníci učinili nedostatek sklonu ke spotřebě odpovědným za to, co považovali v hospodářských poměrech za neuspokojivé. Podle jejich názoru není ke zlepšení životní úrovně lidí nutné zvýšit výrobu, ale zvýšit výdaje. Aby lidé mohli více utrácet, je doporučována „expanzivní" politika.

Tato doktrína je jak stará, tak také mylná. Jejímu rozboru a odmítnutí bude věnována kapitola zabývající se hospodářským cyklem.

