# Chapter 60

## Audio Narration

- [chapter_60a.mp3](../5-audio-chunks-espeak/chapter_60a.mp3)
- [chapter_60b.mp3](../5-audio-chunks-espeak/chapter_60b.mp3)
- [chapter_60c.mp3](../5-audio-chunks-espeak/chapter_60c.mp3)
- [chapter_60d.mp3](../5-audio-chunks-espeak/chapter_60d.mp3)
- [chapter_60e.mp3](../5-audio-chunks-espeak/chapter_60e.mp3)
- [chapter_60f.mp3](../5-audio-chunks-espeak/chapter_60f.mp3)
- [chapter_60g.mp3](../5-audio-chunks-espeak/chapter_60g.mp3)
- [chapter_60h.mp3](../5-audio-chunks-espeak/chapter_60h.mp3)

## Content

<!-- Source: ESPEAK_AUDIO-chapter_60a-OPTIMIZED.md -->

Jinak je tomu v rostoucím hospodářství. Rostoucím nazýváme takové hospodářství, v němž podíl investovaného kapitálu vztažený na jednoho obyvatele roste. Při používání tohoto termínu nepodsouvám žádné hodnotové soudy. Nepřijímám ani „materialistický" pohled, že takový růst je dobrý, ani „idealistický" pohled, že je špatný nebo že je „z vyššího pohledu" přinejmenším bezvýznamný. Je samozřejmě známou skutečností, že naprostá většina lidí považuje důsledky růstu v tomto smyslu za nejžádoucnější stav věcí a touží po podmínkách, které mohou být naplněny pouze v rostoucím hospodářství.

Ve statickém hospodářství nemohou podnikatelé při výkonu svých specifických funkcí dosáhnout ničeho jiného než odčerpání výrobních faktorů, jsou-li stále převoditelné, z jednoho oboru podnikání, aby je využili v jiném oboru, nebo nasměrovat obnovu kapitálových statků použitých během výrobních procesů k rozvoji určitého průmyslového odvětví na úkor jiných oborů. V rostoucím hospodářství zahrnuje oblast podnikatelských aktivit navíc rozhodnutí, jak budou využity další kapitálové statky akumulované z nových úspor. Injekce těchto dodatečných kapitálových statků musí nutně zvýšit celkovou sumu vytvořeného příjmu, tj. nabídky spotřebního zboží, které může být spotřebováno bez snížení množství volného kapitálu, a tedy bez omezení objemu budoucí výroby. Nárůst příjmů je způsoben buď rozšířením výroby beze změny výrobní technologie, nebo zlepšením výrobní technologie, které by nebylo možné v předchozích podmínkách chudší nabídky kapitálových statků.

I bez tohoto dodatečného bohatství platí, že přebytek celkového součtu podnikatelských zisků nad celkovým součtem podnikatelských ztrát je proměnlivý. Lze však snadno ukázat, že tento přebytek nemůže nikdy vyčerpat celkový nárůst bohatství přinesený hospodářským růstem. Zákony trhu rozdělují toto dodatečné bohatství mezi podnikatele, dodavatele práce a dodavatele určitých hmotných výrobních faktorů tak, že lví podíl dostanou nepodnikatelské skupiny.

Nejdříve si musíme uvědomit, že podnikatelské zisky nejsou trvalým jevem, ale pouze jevem dočasným. Převažuje vnitřní tendence vedoucí k zániku zisků a ztrát. Trh se vyvíjí vždy směrem k ustavení konečných cen a konečného stavu klidu. Pokud by nové změny dat neporušovaly tento vývoj a nevytvářely potřebu nového přizpůsobení výroby změněným podmínkám, ceny všech komplementárních výrobních faktorů by se – vezmeme-li patřičný ohled na časovou preferenci – nakonec rovnaly ceně výrobku a ani na zisk, ani na ztrátu by nic nezbylo.

Z dlouhodobého pohledu přináší každý nárůst produktivity prospěch výhradně zaměstnancům a určitým skupinám majitelů půdy a kapitálových statků.

Ze skupiny majitelů kapitálových statků získávají prospěch:
1. Ti, jejichž úspory zvýšily množství volných kapitálových statků. Oni vlastní toto dodatečné bohatství, výsledek omezení své spotřeby.
2. Vlastníci takových kapitálových statků, které existovaly již předtím a které jsou díky zlepšení technologických metod nyní využity lépe než předtím. Takové zisky jsou samozřejmě pouze dočasné. Musejí zaniknout, protože vedou ke snaze o zintenzivnění tvorby příslušných kapitálových statků.

Nárůst množství volných kapitálových statků na druhé straně snižuje mezní produktivitu těchto kapitálových statků; tak přináší pád cen kapitálových statků, a tím poškozuje zájmy všech kapitalistů, kteří se vůbec nepodílejí na procesu úspor a akumulace dodatečné nabídky kapitálových statků, nebo se na něm podílejí nedostatečně.

Ve skupině majitelů pozemků mají prospěch všichni, jimž nový stav věcí přináší vyšší produktivitu jejich statků, lesů, rybářství, dolů a tak dále. Na druhé straně jsou poškozeni všichni, jejichž majetek se může stát submarginálním kvůli vyššímu výnosu dosaženému na pozemcích vlastněných těmi, kteří na tom vydělali.

Ve skupině námezdních pracovníků mají všichni trvalý zisk ze zvýšení mezní produktivity práce. Na druhé straně však někteří z nich mohou být v krátké době poškozeni. Jsou to lidé, kteří se specializovali na vykonávání prací, jež budou překonány v důsledku technologického zlepšení, a kteří se hodí pouze pro práce, v nichž si vydělají – přes obecný růst mzdových sazeb – méně než předtím.

<!-- Source: ESPEAK_AUDIO-chapter_60b-OPTIMIZED.md -->

Všechny tyto změny cen výrobních faktorů nastávají okamžitě se zahájením podnikatelských opatření určených k přizpůsobení výrobních procesů novému stavu věcí. Když se zabýváme tímto problémem, stejně jako ostatními problémy změn tržních dat, musíme se vyvarovat oblíbeného omylu, že je mezi krátkodobými a dlouhodobými důsledky vedena ostrá hranice. To, co se stane z krátkodobého pohledu, jsou právě jen první články řetězu postupných přeměn, které směřují k zavedení dlouhodobých důsledků.

Dlouhodobým důsledkem je v našem případě vymizení podnikatelských zisků a ztrát. Krátkodobé důsledky jsou představovány úvodními stupni tohoto procesu odstranění, který by nakonec, pokud by nebyl přerušen dalšími změnami dat, vyústil v nastolení rovnoměrně plynoucí ekonomiky.

Je nutné pochopit, že již samotné objevení se přebytku celkové sumy podnikatelských zisků nad celkovou sumou podnikatelských ztrát závisí na skutečnosti, že tento proces odstranění podnikatelského zisku a ztráty začíná ve stejnou chvíli, kdy podnikatel začíná přizpůsobovat souhrn výrobních činností pozměněným datům. Během celé posloupnosti událostí není nikdy ani chvilka, v níž výhody odvozené z nárůstu objemu volného kapitálu a z technických zlepšení přináší prospěch pouze podnikatelům.

Pokud by bohatství a příjmy ostatních vrstev měly zůstat nezměněny, tito lidé by mohli kupovat další výrobky pouze díky stejně velkému omezení nákupů jiných výrobků. Potom by byly zisky jedné skupiny podnikatelů přesně rovné ztrátám, které by utrpěly jiné skupiny.

Děje se toto: podnikatelům, kteří se pouštějí do využití nově akumulovaných kapitálových statků a zlepšených technologických výrobních metod, chybí komplementární výrobní faktory. Jejich poptávka po těchto faktorech je novou dodatečnou poptávkou, která musí zvýšit jejich ceny. Teprve když se objeví tento růst cen a mzdových sazeb, jsou spotřebitelé v situaci, že si mohou nové výrobky koupit, aniž by snížili nákup jiného zboží. Teprve nyní se může objevit přebytek celkového součtu všech podnikatelských zisků nad všemi podnikatelskými ztrátami.

Motorem hospodářského pokroku je akumulace dodatečných kapitálových statků zprostředkovaná spořením a zlepšení technologických výrobních metod, jehož provedení je vždy podmíněno dostupností takového nového kapitálu. Činiteli pokroku jsou podnikatelé-průkopníci, kteří chtějí získat prospěch pomocí přizpůsobení chodu věcí nejlepšímu možnému uspokojení spotřebitelů.

Při uskutečňování svých projektů vedoucích k pokroku musejí sdílet výhody plynoucí z pokroku s pracovníky a také s částí kapitalistů a majitelů půdy a musejí krok po kroku zvyšovat podíl přidělovaný těmto lidem, až se jejich vlastní podíl úplně vytratí.

Z toho je zřejmé, že je nesmyslné mluvit o „míře zisku" nebo o „průměrné míře zisku". Zisk nesouvisí s množstvím kapitálu, které podnikatel využije, ani na něm není závislý. Kapitál „neplodí" zisk. Zisk a ztráta jsou plně určeny úspěchem či neúspěchem podnikatele při přizpůsobování výroby poptávce spotřebitelů. Na zisku není nic „normálního" a nikdy vzhledem k němu nemůže nastat „rovnováha". Zisky a ztráty jsou naopak vždy jevem, který spočívá v odchylce od „normality", ve změnách, které většina nemůže předvídat, a v „nerovnováze". V imaginárním světě normálnosti a rovnováhy pro ně není místo. V měnícím se hospodářství vždy převažuje vnitřní trend k vymizení zisků a ztrát.

Jenom vynoření se nových změn je znovu oživí. V neměnných podmínkách je „průměrná míra" zisků a ztrát nulová. Nadbytek celkového objemu zisků nad celkovým objemem ztrát je důkazem skutečnosti, že existuje hospodářský růst a zlepšování životní úrovně všech vrstev obyvatelstva. Čím větší je pak tento nadbytek, tím větší je přírůstek obecného blahobytu.

Mnozí lidé naprosto nejsou schopni zabývat se jevem podnikatelského zisku, aniž by se oddávali závistivým pocitům odporu. V jejich očích je zdrojem zisku vykořisťování námezdních pracujících a spotřebitelů, tj. nespravedlivé omezení mzdových sazeb a o nic méně nespravedlivé zvýšení cen výrobků. Správně by vůbec žádný zisk neměl existovat.

Ekonomie je vzhledem k takovým svévolným hodnotovým soudům neutrální. Nezajímá ji problém, jestli by zisky měly být schvalovány nebo odsuzovány z pohledu domnělého přirozeného práva a domnělého věčného a neměnného mravního kodexu, o nichž údajně předává jasné informace osobní intuice nebo božské zjevení. Ekonomie pouze konstatuje skutečnost, že zisk a ztráta jsou základní jevy tržního hospodářství. Bez nich tržní hospodářství nemůže existovat.

Je samozřejmě možné, aby veškeré zisky zabavovala policie. Taková politika by však nutně přeměnila tržní hospodářství na nesmyslný chaos. Člověk má bezpochyby moc zničit mnoho věcí a v průběhu svých dějin tuto svou schopnost hojně využíval. Může zničit i tržní hospodářství.

<!-- Source: ESPEAK_AUDIO-chapter_60c-OPTIMIZED.md -->

Kdyby samozvaní moralisté nebyli zaslepeni závistí, nezabývali by se ziskem, aniž by se současně zabývali jeho logickým důsledkem, ztrátou. Nepřecházeli by mlčky skutečnost, že nutnými podmínkami hospodářského pokroku jsou činy těch, jejichž úspory vedou k akumulaci dodatečných kapitálových statků, a zlepšovatelů, a že využití těchto podmínek pro uskutečnění hospodářského pokroku provádějí podnikatelé. Zbytek lidí k růstu nepřispívá, ale čerpá prospěch z rohu hojnosti, z něhož na ně prší díky působení jiných lidí.

Co bylo řečeno o rostoucím hospodářství, může být mutatis mutandis použito i na podmínky upadajícího hospodářství, tedy hospodářství, v němž podíl investovaného kapitálu vztažený na jednoho obyvatele klesá. V takovém hospodářství je přebytek podnikatelských ztrát nad podnikatelskými zisky. Lidé, kteří se nedokážou osvobodit od falešného uvažování v pojmech kolektivů a celých skupin, mohou položit otázku, jak v takovém upadajícím hospodářství vůbec může nějaká podnikatelská činnost existovat. Proč by se někdo pouštěl do podnikání, když předem ví, že matematicky jsou jeho šance na dosažení zisku menší než možnost, že utrpí ztrátu? Avšak tento způsob stavění tohoto problému je falešný. Stejně jako každý jiný nejednají podnikatelé jako příslušníci třídy, ale jako jednotlivci. Žádný podnikatel se ani za mák nestará o osud podnikatelů jako celku.

Pro jednotlivého podnikatele je bezvýznamné, co se stane s jinými lidmi, které teorie podle určitých vlastností řadí do stejné třídy jako jeho. V živé, neustále se měnící tržní společnosti vždy existují zisky, které schopní podnikatelé mohou získat. Skutečnost, že v upadajícím hospodářství celkové množství ztrát převyšuje celkové množství zisků, nezastraší člověka, který věří ve své vlastní vynikající schopnosti. Budoucí podnikatel nestuduje počet pravděpodobnosti, který v oblasti rozumění stejně není k ničemu. Věří vlastním schopnostem rozumět budoucím tržním podmínkám lépe než jeho méně nadaní spoluobčané.

Podnikatelská funkce, usilování podnikatelů o zisk, je v tržním hospodářství hnací silou. Zisk a ztráta jsou nástroje, pomocí nichž spotřebitelé vykonávají svou nadvládu nad trhem. Chování spotřebitelů způsobuje, že se zisk a ztráta objevují, a tím přesouvají vlastnictví výrobních prostředků z rukou méně schopných do rukou schopnějších. Dává člověku v oblasti obchodních činností tím větší vliv, čím lépe se mu podaří sloužit spotřebitelům. Bez přítomnosti zisku a ztráty by podnikatelé nevěděli, jaké jsou nejnaléhavější potřeby spotřebitelů. A kdyby je někteří podnikatelé uhodli, nedostávalo by se jim prostředků, aby podle toho přizpůsobili výrobu.

Podnikání směřující k zisku je vystaveno nadvládě spotřebitelů, zatímco neziskové instituce si vládnou samy a nejsou zodpovědné veřejnosti. Výroba pro zisk je nutně výrobou pro užití, protože zisk může být dosažen pouze tím, že budou spotřebitelům poskytnuty věci, které chtějí používat nejnaléhavěji.

Kritika zisku ze strany moralistů a kazatelů se míjí cílem. Není chybou podnikatelů, že spotřebitelé – lid, běžný člověk – dávají přednost tvrdému alkoholu před Biblí a detektivkám před vážnými knihami a že vlády dávají přednost zbraním před máslem. Podnikatel nemá větší zisk, když prodává „špatné" věci, než když prodává ty „dobré". Jeho zisky jsou tím větší, čím lépe se mu podaří poskytnout spotřebitelům takové věci, jaké nejvíce požadují. Lidé nepijí opojné nápoje, aby udělali radost „alkoholovému kapitálu", a nejdou do války, aby zvýšili zisk „obchodníků se smrtí". Existence zbrojního průmyslu je důsledkem válečného ducha, nikoli jeho příčinou.

Není věcí podnikatelů, aby nutili lidi vyměnit nezdravé ideologie za zdravé. Zůstává na filozofech, aby měnili názory a ideály lidí. Podnikatel slouží takovým spotřebitelům, jací jsou dnes, ať jsou jakkoli zkažení a nevědomí.

Můžeme obdivovat ty, kteří se zřeknou dosahování zisků, jež by mohli sklízet, kdyby vyráběli smrtící zbraně nebo tvrdý alkohol. Jejich chvályhodné jednání je však pouhým gestem bez praktického smyslu. I kdyby všichni podnikatelé a kapitalisté následovali jejich příkladu, války a nadměrné pití by nezanikly. Stejně jako tomu bylo v předkapitalistické době, vlády by vyráběly zbraně ve vlastních zbrojovkách a pijáci by si destilovali vlastní alkohol.

Zisk je dosahován přizpůsobením využití lidských a hmotných výrobních faktorů změnám podmínek. Právě ti, kteří mají z tohoto přizpůsobování prospěch tím, že se perou o příslušné výrobky, nabízejí a platí za ně ceny, které převyšují náklady vynaložené prodávajícím, vytvářejí zisk. Podnikatelský zisk není „odměna" poskytovaná spotřebitelem dodavateli, který ho obsloužil lépe než loudaví rutinéři. Je to výsledek dychtivosti kupujících nabídnout více než ostatní, kteří se stejně horlivě snaží získat podíl na omezené nabídce.

<!-- Source: ESPEAK_AUDIO-chapter_60d-OPTIMIZED.md -->

Podnikové dividendy se lidově nazývají ziskem. Ve skutečnosti představují úrok z investovaného kapitálu plus tu část zisku, která není investována zpět do podniku. Pokud podnik není úspěšný, buď nejsou vypláceny žádné dividendy, nebo obsahují pouze úroky z celého kapitálu nebo jeho části.

Socialisté a intervencionisté nazývají zisk a úrok nezaslouženým příjmem, výsledkem toho, že jsou pracovníci připravováni o podstatnou část plodů své práce. Z jejich pohledu vznikají výrobky z dřiny jako takové a z ničeho jiného a správně by měly přinášet výhody jenom nádeníkům.

Jenomže pouhá práce vytváří velice málo, pokud není podpořena zapojením výsledků předchozích úspor a akumulace kapitálu. Výrobky jsou plodem kooperace práce s nástroji a jinými kapitálovými statky, které jsou nasměrovány prozíravým podnikatelským záměrem. Střadatelé, díky jejichž úsporám se akumuloval a udržuje kapitál, a podnikatelé, kteří převádějí kapitál k takovému využití, v němž nejlépe slouží spotřebitelům, nejsou pro výrobní proces o nic nepostradatelnější než nádeníci.

Je nesmyslné připisovat celý výrobek dodavatelům práce a v tichosti pominout příspěvek dodavatelů kapitálu a podnikatelských nápadů. To, co dává vznik užitečnému zboží, není fyzická námaha jako taková, ale fyzická námaha, která je lidskou myslí vhodně nasměrována k určitému cíli.

Čím větší je (s postupem všeobecného blahobytu) role kapitálových statků a čím efektivnější je jejich využití ve spolupráci výrobních faktorů, tím nesmyslnějším se stává romantické oslavování pouhého vykonávání rutinních manuálních prací. Úžasný hospodářský pokrok posledních dvou set let byl úspěchem kapitalistů, kteří poskytli potřebné kapitálové statky, a elity mezi techniky a podnikateli.

Masy manuálních pracovníků měly prospěch ze změn, které nejenže samy nevyvolaly, ale které se také pokoušely – spíše než že by tomu bylo opačně – zastavit.

Některá pozorování o strašáku nedostatečné spotřeby a o argumentu kupní síly

Když lidé mluví o nedostatečné spotřebě, chtějí tím popsat stav věcí, v němž část vyrobeného zboží nemůže být spotřebována, protože lidem, kteří by toto zboží mohli spotřebovat, brání v jeho nákupu chudoba. Zboží tak zůstane neprodáno a může být směněno pouze za ceny, které nepokrývají výrobní náklady. Proto vznikají různé problémy a poruchy, které se souhrnně nazývají hospodářskou krizí.

A tak se stále znovu stává, že se podnikatelé mýlí při předvídání budoucího stavu trhu. Místo aby vyráběli zboží, po němž je největší poptávka spotřebitelů, vyrábějí zboží, které není tak nutně potřeba, nebo věci, které nemohou být prodány vůbec. Tito neschopní podnikatelé utrpí ztráty, zatímco jejich schopnější konkurenti, kteří přání spotřebitelů předvídali, dosahují zisku. Ztráty první skupiny podnikatelů nejsou způsobeny obecným zřeknutím se nakupování ze strany veřejnosti; jsou způsobeny tím, že veřejnost dává přednost nákupům jiného zboží.

Kdyby bylo pravda, jak předpokládá mýtus o nedostatečné spotřebě, že pracovníci jsou příliš chudí, aby nakupovali zboží, protože podnikatelé a kapitalisté si nepoctivě přivlastňují, co by po právu měli dostat námezdní pracovníci, stav věcí by se neměnil. O „vykořisťovatelích" se předpokládá, že nevykořisťují z čisté nemravnosti. Je naznačováno, že chtějí na úkor „vykořisťovaných" zvýšit svou spotřebu nebo své investice. Oni svou kořist neodstraňují z vesmíru.

Utrácejí ji buď za nákupy luxusního zboží pro vlastní domácnosti, nebo za nákupy výrobních statků pro rozšíření svých podniků. Jejich poptávka je samozřejmě směrována k jinému zboží, než jaké by kupovali náměstní pracovníci, kdyby byl zisk zabaven a rozdělen mezi ně. Podnikatelské chyby ve vztahu ke stavu trhu různých skupin komodit, které vznikají takovým „vykořisťováním", se nijak neliší od jiných podnikatelských chyb.

Podnikatelské chyby mají u neschopných podnikatelů za následek ztráty, které jsou vyváženy ziskem u schopných podnikatelů. Činí obchody pro některá průmyslová odvětví špatnými a pro jiná odvětví dobrými. Nepřinášejí všeobecnou krizi obchodu.

Mýtus o nedostatečné spotřebě je nepodložený, vnitřně rozporný nesmysl. Jeho zdůvodnění se rozdrobí, jakmile ho člověk začne zkoumat. Je neudržitelný dokonce i tehdy, když kvůli důkazu přijmeme za správnou „vykořisťovatelskou" teorii.

Polemika o kupní síle je vedena trochu jiným způsobem. Tvrdí, že růst mezd je nutnou podmínkou rozšíření výroby. Pokud mzdové sazby nerostou, podniky nemusí zvyšovat množství a zlepšovat kvalitu vyráběného zboží, neboť další výrobky by nenašly kupce nebo by našly pouze takové, kteří by omezili nákup jiného zboží. Pro uskutečnění hospodářského růstu je nejdříve třeba zajistit, aby mzdové sazby nepřetržitě rostly. Hlavním motorem růstu je tlak vlády a odborů na prosazení vyšších mzdových sazeb.

<!-- Source: ESPEAK_AUDIO-chapter_60e-OPTIMIZED.md -->

Jak bylo ukázáno výše, vznik přebytku celkového součtu podnikatelských zisků nad celkovým součtem podnikatelských ztrát je neoddělitelně spojen se skutečností, že část výhod odvozených ze zvýšení množství volných kapitálových statků a ze zlepšení technologických postupů přechází na nepodnikatelské skupiny. Růst cen komplementárních výrobních faktorů, jako první mezi nimi mzdových sazeb, není ani výsada, kterou podnikatelé musí chtě nechtě poskytnout zbylým lidem, ani chytrý nástroj podnikatelů k dosahování zisku.

Je to nevyhnutelný a nutný jev v řetězci postupných událostí, který musí nutně zapříčinit úsilí podnikatelů dosáhnout zisku přizpůsobením nabídky spotřebního zboží novému stavu věcí. Tentýž proces, který vede k přebytku podnikatelského zisku nad podnikatelskými ztrátami, způsobuje nejdříve – tj. předtím, než se tento přebytek objeví – vznik tendence k růstu mzdových sazeb a cen mnoha hmotných výrobních faktorů.

A je to tentýž proces, který v průběhu budoucích událostí způsobí, že tento přebytek zisků nad ztrátami zmizí, pokud by se neobjevily nové změny, které by zvýšily množství volných kapitálových statků. Přebytek zisků nad ztrátami není důsledkem růstu cen výrobních faktorů.

Tyto dva faktory – růst cen výrobních faktorů a přebytek zisků nad ztrátami – jsou dva kroky v procesu přizpůsobování výroby zvýšenému množství kapitálových statků a technologickým změnám, které uvádějí do pohybu podnikatelské činnosti. Přebytek zisků nad ztrátami může dočasně vzniknout pouze proto, že ostatní vrstvy obyvatelstva jsou tímto přizpůsobováním obohacovány.

Základní chyba argumentu o kupní síle spočívá v chybné konstrukci tohoto příčinného vztahu. Staví věci na hlavu, když růst mzdových sazeb považuje za sílu, která přináší hospodářský pokrok.

V dalších částech této knihy se budeme zabývat důsledky pokusů vlád a organizovaného odborového násilí prosadit vyšší mzdové sazby, než jaké určuje nenarušovaný trh.

Na tomto místě musíme jen dodat jednu vysvětlující poznámku.

Když mluvíme o ziscích a ztrátách, cenách a mzdových sazbách, máme vždy na mysli reálné zisky a ztráty, reálné ceny a reálné mzdové sazby. To, co svedlo mnoho lidí nesprávným směrem, je svévolné zaměňování peněžních pojmů a reálných pojmů. I tímto problémem se budeme vyčerpávajícím způsobem zabývat v pozdějších kapitolách. Jen mimochodem zmiňme skutečnost, že růst reálných mzdových sazeb je slučitelný s poklesem nominálních mzdových sazeb.

Podnikatel si najímá techniky, tj. lidi, kteří mají schopnosti a dovednosti vykonat určité druhy a množství práce. Třída techniků zahrnuje velké vynálezce, mistry na poli aplikované vědy, konstruktéry a projektanty, stejně jako ty, kteří vykonávají ty nejjednodušší úkoly. Připojuje se k nim podnikatel, pokud se sám podílí na technické realizaci svých podnikatelských plánů. Technik přispívá vlastní dřinou a trápením; je to však podnikatel v roli podnikatele, kdo svou práci směruje k určitým cílům. A sám podnikatel jedná jako faktický pověřenec spotřebitelů.

Podnikatelé nejsou všudypřítomní. Sami se nemohou starat o nejrůznější úkoly, které na nich spočívají. Přizpůsobení výroby tak, aby co možná nejlépe zásobovala spotřebitele zbožím, o něž nejnaléhavěji žádají, nespočívá pouze ve stanovení generálního plánu na využití zdrojů. Jistě není pochyb, že to je hlavní úloha průkopníka a spekulanta. Ale vedle velkého přizpůsobení je také nutné udělat mnoho malých úprav. Každá z nich může vypadat jako malichernost s nepatrným významem pro celkový výsledek.

Ale kumulativní vliv nedostatků v mnoha těchto malých záležitostech může být tak veliký, že naprosto zmaří úspěch správného řešení velkých problémů. V každém případě je jisté, že každý neúspěch při řešení malých věcí má za následek plýtvání vzácnými výrobními faktory a z toho plynoucí ohrožení nejlepšího možného uspokojení spotřebitelů.

Je důležité pochopit, jak se problém, který máme na mysli, liší od technických úkolů techniků. Uskutečnění každého projektu, do něhož se podnikatel pouští při svém rozhodování v souladu s generálním plánem jednání, vyžaduje velké množství okamžitých rozhodnutí. Všechna tato rozhodnutí musí být uskutečněna tak, aby preferovala takové řešení problému, které je – aniž by bylo v rozporu se záměry generálního plánu na celý projekt – co nejhospodárnější. Musí se vyhnout zbytečným nákladům, stejně jak to dělá generální plán.

Technik ze svého čistě technického pohledu buď nevidí žádný rozdíl mezi možnostmi nabízenými různými metodami pro řešení takové drobnosti, nebo může dát jedné z těchto metod přednost kvůli jejímu většímu výkonu ve fyzikálních jednotkách. Podnikatel je však poháněn motivem zisku. Ten mu přikazuje, aby dal přednost nejhospodárnějšímu řešení, tj. tomu řešení, které se vyhýbá využití výrobních faktorů, jejichž zapojení by ohrozilo uspokojení silněji pociťovaných potřeb spotřebitelů.

<!-- Source: ESPEAK_AUDIO-chapter_60f-OPTIMIZED.md -->

Mezi různými metodami dá přednost takové, k níž jsou technici neteční, totiž té, jejíž využití vyžaduje nejmenší náklady. Může zamítnout doporučení techniků vybrat dražší metodu, která zajistí větší fyzický výkon, pokud jeho kalkulace ukazuje, že zvýšení výkonu by nevyvážilo nárůst potřebných nákladů. Podnikatel musí vykonávat svůj úkol přizpůsobování výroby poptávce spotřebitelů, jak se odráží v cenách na trhu, nejen ve velkých rozhodnutích a plánech, ale stejně tak i v každodenních rozhodnutích o malých problémech, které se vynořují při běžném vedení záležitostí.

Ekonomická kalkulace používaná v tržním hospodářství, a zejména systém podvojného účetnictví, umožňuje ulehčit podnikateli, aby se nemusel zabývat příliš mnoha podrobnostmi. Může se věnovat svému velkému úkolu, aniž by se zaplétal do spousty podrobností, které přesahují možnosti kteréhokoli smrtelníka. Může zaměstnat asistenty a svěřit jim péči o vedlejší podnikatelské povinnosti. A těmto asistentům mohou dále podle stejného principu pomáhat asistenti najatí pro menší oblasti povinností. Takto může být vystavěna celá hierarchie řízení.

Bez ohledu na to, jaké jsou smluvní a finanční podmínky jeho pracovního poměru, je manažer jakoby služebně mladším partnerem podnikatele. Jedinou podstatnou věcí je, aby ho jeho vlastní finanční zájmy nutily zajišťovat podle nejlepších schopností podnikatelské funkce, které jsou mu přiděleny v rámci omezené a dokonale určené oblasti jednání.

Fungování manažerského systému umožňuje systém podvojného účetnictví. Díky jemu může podnikatel oddělit kalkulaci pro každou část svého podniku tak, že určí roli, kterou tato část hraje v rámci celého podniku. Tak se může na každé oddělení dívat, jako by to byla samostatná jednotka, a může ho hodnotit podle podílu, kterým přispívá k úspěchu celého podniku. V tomto systému podnikatelské kalkulace představuje každá část firmy úplnou jednotku, jakoby hypotetický nezávislý podnik.

Předpokládá se, že tato sekce „vlastní" určitou část z celého kapitálu využitého v podniku, že od jiných oddělení nakupuje a prodává jim, že má vlastní náklady a vlastní příjmy, že její obchody končí ziskem nebo ztrátou, které jsou připisovány její správě věcí a jsou odděleny od výsledků ostatních sekcí. Podnikatel tedy může dát vedení každé sekce velký díl nezávislosti. Jediným pokynem, který dává člověku, jehož pověřuje řízením vymezených úkolů, je, aby dosáhl co největšího zisku.

Kontrola účtů ukáže, jak úspěšní či neúspěšní manažeři byli při vykonávání tohoto pokynu. Každý manažer nebo níže postavený manažer zodpovídá za chod svého oddělení nebo jeho součásti. Když účty vykazují zisk, je to k jeho prospěchu, a když vykazují ztrátu, je to v jeho neprospěch. Jeho vlastní zájmy ho pobízejí k co největší péči a úsilí při řízení záležitostí své sekce. Utrpí-li ztrátu, bude nahrazen člověkem, o němž si podnikatel myslí, že bude úspěšnější, nebo bude celá sekce zrušena.

V každém případě ztratí manažer práci. Pokud uspěje a dosáhne zisku, jeho příjem bude zvýšen nebo alespoň nebude v nebezpečí, že o něj přijde. Zda manažer má či nemá nárok podílet se na zisku, který je připisován jeho sekci, není vzhledem k osobnímu zájmu, který má na výsledcích činnosti své sekce, důležité. Jeho úkol není jako úkol technika vykonat určitý díl práce podle určitého předpisu. Jeho úkolem je přizpůsobovat – v rámci omezeného pole působnosti, v němž je mu ponechána volnost jednání – činnost své sekce stavu trhu. Je samozřejmé, že stejně jako podnikatel, který může ve své osobě kombinovat funkci podnikatele a technika, se může takové spojení různých funkcí objevit i u manažera.

Manažerská funkce je vždy podřízena podnikatelské funkci. Může osvobodit podnikatele od části jeho menších povinností; nikdy se z ní ale nemůže vyvinout podnikání. Opačný omyl jde na vrub chybnému zaměňování kategorie podnikání, jak je definováno v imaginárním konstruktu funkčního rozdělování, s podmínkami v živoucím a fungujícím tržním hospodářství. Funkce podnikatele nemůže být oddělena od řízení využití výrobních faktorů ke splnění konkrétních úkolů. Podnikatel řídí výrobní faktory; právě toto řízení mu přináší buď podnikatelský zisk, nebo ztrátu.

Je možné odměňovat manažera tak, že bude placen za své služby v poměru k příspěvku jeho sekce k zisku, kterého dosáhl podnikatel. To ale nepřináší žádný užitek. Jak bylo ukázáno, manažer je v každém případě zainteresován na úspěchu té části podniku, která je mu svěřena do péče. Manažera však nelze činit odpovědným za utrpěné ztráty. Tyto ztráty utrpěli majitelé zapojeného kapitálu. Nemohou být přenášeny na manažery.

<!-- Source: ESPEAK_AUDIO-chapter_60g-OPTIMIZED.md -->

Společnost může klidně ponechat péči o nejlepší možné využití kapitálových statků na jejich majitelích. Když se pouštějí do konkrétních projektů, dávají tito majitelé v sázku vlastní majetek, bohatství a společenské postavení. Mají dokonce větší zájem na úspěchu svých podnikatelských aktivit než společnost jako celek. Pro společnost jako celek znamená promarnění kapitálu investovaného do určitého projektu pouze ztrátu malé části jejích celkových finančních prostředků; pro majitele to znamená mnohem víc, většinou ztrátu veškerého jmění.

Pokud však manažer dostane naprosto volnou ruku, je vše jiné. Když spekuluje, riskuje cizí peníze. Vidí vyhlídky nejistého podniku z jiného úhlu než člověk, který je zodpovědný za ztráty. Právě je-li odměňován podílem na zisku, začíná příliš riskovat, protože se nepodílí také na ztrátách.

Mylný dojem, že řízení je souhrnem podnikatelských činností a že řízení je dokonalou náhražkou podnikání, je plodem nesprávného výkladu situace akciových společností, typické formy dnešních podniků. Tvrdí se, že akciovou společnost řídí placení manažeři, zatímco akcionáři jsou pouhými pasivními spekulanty. Veškerá moc je soustředěna v rukou najatých zaměstnanců. Akcionáři jsou nečinní a neužiteční; sklízí, co zaseli manažeři.

Tato teorie naprosto pomíjí roli, kterou v řízení obchodní činnosti podniku hraje kapitál, peněžní trh a burza, jež přiléhavá fráze jednoduše nazývá „trhem". Obchody na tomto trhu jsou rozšířenou protikapitalistickou předpojatostí ocejchovány jako pouhá hazardní hra. Ve skutečnosti kapitalisté používají změny cen kmenových i prioritních akcií a podnikových dluhopisů k nejvyšší kontrole kapitálových toků. Cenová struktura určovaná spekulací na kapitálových a peněžních trzích a na velkých komoditních burzách neudává, jenom kolik kapitálu je k dispozici pro provádění obchodní činnosti každé akciové společnosti; vytváří stav věcí, jemuž musí manažeři dopodrobna přizpůsobit svou činnost.

Všeobecné nasměrování provádění obchodní činnosti akciovou společností je prováděno akcionáři a jejich volenými zástupci, představenstvem. Představenstvo jmenuje a odvolává manažery. V malých a někdy dokonce i ve velkých společnostech jsou funkce členů představenstva a manažerů často spojeny v jedné osobě. Úspěšná akciová společnost nakonec nikdy není řízena najatými manažery. Vznik všemocné třídy manažerů není jevem nenarušovaného tržního hospodářství.

Naopak to byl plod intervencionistických politik vědomě zaměřených na omezení vlivu akcionářů a na jejich faktické vyvlastnění. V Německu, Itálii a Rakousku to byl první krok na cestě k nahrazení svobodného podnikání vládní kontrolou podniků, stejně jako tomu bylo ve Velké Británii u Bank of England a železnic. Podobné tendence převládají také u amerických podniků veřejných služeb. Skvělé výsledky podnikání akciových společností nebyly výsledkem placené oligarchie manažerů; byly dosaženy lidmi, kteří byli s podniky spojeni prostřednictvím vlastnictví podstatné části nebo větší části jejich akcií a kterými část veřejnosti pohrdá jako spekulanty a šmelináři.

Podnikatel určuje sám, bez zasahování jakýchkoli manažerů, do jakého oboru podnikání investuje kapitál a kolik kapitálu investuje. Rozhoduje o rozšíření i o zmenšení celého podniku a jeho hlavních částí. Určuje finanční strukturu podniku. To jsou zásadní rozhodnutí, která slouží jako nástroj při provozování podniku. Vždy připadnou podnikateli, v akciových společnostech stejně jako v jiných typech právní struktury firmy. Jakákoli pomoc, kterou v tomto ohledu podnikatel dostává, má pouze pomocný charakter.

Dostává informace o minulém stavu věcí od odborníků v oblasti práva, statistiky a techniky, ale konečné rozhodnutí včetně úsudku o budoucím stavu trhu leží pouze na něm. Provedení jednotlivostí v jeho projektech pak může být svěřeno manažerům.

Společenské funkce elity manažerů nejsou pro fungování tržního hospodářství o nic postradatelnější než funkce elity vynálezců, technologů, inženýrů, konstruktérů, vědců a experimentátorů. V řadách manažerů slouží mnoho z nejlepších lidí věci hospodářského pokroku. Úspěšní manažeři jsou odměňováni vysokými platy a často podílem na hrubém zisku podniku. Mnozí z nich se v průběhu své kariéry sami stanou kapitalisty a podnikateli. Manažerská funkce je však jiná než funkce podnikatelská.

<!-- Source: ESPEAK_AUDIO-chapter_60h-OPTIMIZED.md -->

Je vážnou chybou ztotožňovat podnikání s managementem jako v oblíbené antitezi o „managementu" a „pracovní síle". Tato záměna je samozřejmě záměrná. Je vytvořena s úmyslem zastřít skutečnost, že se funkce podnikatelů zcela liší od funkcí manažerů, kteří se starají o méně důležité detaily při provozování podniků. Struktura podniku, alokace kapitálu do různých výrobních odvětví a firem, velikost a obor podnikání každého podniku nebo obchodu se považují za dané skutečnosti a mlčky se předpokládá, že vzhledem k nim nebudou provedeny žádné změny. Jediným úkolem je pokračovat dále ve staré rutině.

V takovém neměnném světě samozřejmě nejsou potřeba inovátoři ani průkopníci; celkový součet zisků je vyvážen celkovým součtem ztrát. K rozbití falešných představ této teorie stačí srovnat strukturu amerického hospodářství v roce 1960 se stavem z roku 1940.

Ale i v neměnném světě by bylo nesmyslné poskytnout „pracovní síle" podíl na řízení, jak to požaduje oblíbené heslo. Uskutečnění takového požadavku by vedlo k syndikalismu.

