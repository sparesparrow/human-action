# Chapter 67

## Audio Narration

- [chapter_67a.mp3](../5-audio-chunks-espeak/chapter_67a.mp3)
- [chapter_67b.mp3](../5-audio-chunks-espeak/chapter_67b.mp3)
- [chapter_67c.mp3](../5-audio-chunks-espeak/chapter_67c.mp3)
- [chapter_67d.mp3](../5-audio-chunks-espeak/chapter_67d.mp3)
- [chapter_67e.mp3](../5-audio-chunks-espeak/chapter_67e.mp3)
- [chapter_67f.mp3](../5-audio-chunks-espeak/chapter_67f.mp3)

## Content

<!-- Source: ESPEAK_AUDIO-chapter_67a-OPTIMIZED.md -->

Mezní monopol budeme ilustrovat na příkladu jeho nejčastější formy v dnešních podmínkách, na schopnosti ochranných cel vyvolat za zvláštních podmínek monopolní cenu. 

Atlantida uvalí clo na dovoz každé jednotky komodity p, jejíž cena na světových trzích je s. Je-li domácí spotřeba p v Atlantidě za cenu s+t rovna a, přičemž domácí produkce p je rovna b, kde b je menší než a, potom jsou náklady mezního obchodníka rovny s+t. Domácí podniky jsou v situaci, kdy mohou svou veškerou výrobu prodávat za cenu s+t. Clo je účinné a nabízí domácím podnikům pobídku na zvýšení výroby p na množství, které je o něco nižší než a.

Pokud však je b větší než a, je vše jinak. Jestliže předpokládáme, že produkce b je tak velká, že dokonce i při ceně s za ní domácí spotřeba zaostává a přebytky se musí vyvážet a prodávat v zahraničí, uvalení cla cenu p neovlivní. Cena p zůstane nezměněna jak na domácích, tak na světových trzích. Nicméně clo, které rozlišuje mezi domácí a zahraniční produkcí p, poskytuje domácím podnikům výhodu, kterou lze využít k uzavření monopolistického kartelu, pokud jsou splněny některé další podmínky.

Lze-li v rozmezí mezi s+t a s najít monopolní cenu, bude vytvoření kartelu pro domácí podniky lukrativní záležitostí. Kartel prodává na domácím trhu v Atlantidě za monopolní cenu a v zahraničí se zbavuje přebytků za světovou tržní cenu. Samozřejmě že jak množství komodity p nabízené na světovém trhu roste v důsledku omezení množství prodávaného v Atlantidě, klesnou ceny na světových trzích z s na s1. Dalším požadavkem na vznik domácí monopolní ceny proto je, aby celkové omezení tržeb způsobené tímto poklesem ceny na světových trzích nebylo tak velké, že by pohltilo celý monopolní výnos domácího kartelu.

Z dlouhodobého pohledu nemůže takový domácí kartel udržet své monopolní postavení, jestliže je do tohoto odvětví otevřen vstup nově příchozím. Monopolizovaný faktor, jehož služby kartel omezuje (co se týče domácího trhu) kvůli monopolním cenám, je zeměpisnou podmínkou, jež může být snadno kopírována každým novým investorem, který někde v Atlantidě otevře nový podnik.

V moderních průmyslových podmínkách, jejichž charakteristickým rysem je trvalý technický pokrok, bude nejnovější podnik zpravidla efektivnější než starší podniky a bude vyrábět s nižšími průměrnými náklady. Pro nově příchozí je tu tedy dvojí pobídka. Spočívá nejen v monopolním výnosu členů kartelu, ale také v možnosti překonat je nižšími výrobními náklady.

A zde úřady opět přicházejí na pomoc starým firmám, které tvoří kartel. Patenty jim dávají právní monopol, který nesmí nikdo porušit. Je samozřejmé, že pomocí patentů lze chránit pouze některé jejich výrobní procesy. Ale konkurent, kterému je v použití těchto procesů a ve výrobě příslušného zboží bráněno, může být znevýhodněn tak vážně, že nemůže uvažovat o vstupu na pole kartelizovaného oboru.

Vlastník patentu si spokojeně užívá právního monopolu, který – jsou-li příhodné i ostatní podmínky – může být použit k dosažení monopolních cen. Mimo oblast, která je kryta samotným patentem, může patent poskytovat dodatečné služby při nastolení a udržení mezního monopolu tam, kde existují prvotní institucionální podmínky pro vznik takového monopolu.

Můžeme předpokládat, že některé světové kartely by existovaly dokonce i bez jakýchkoli vládních zásahů, které jiným komoditám poskytují nezbytné podmínky, jež jsou pro vznik monopolistického kartelu třeba. Existuje několik komodit – např. diamanty a rtuť –, jejichž zásoba je přírodou omezena na několik málo zdrojů. Vlastníci těchto zdrojů se mohou snadno spojit k jednání ve shodě. Takové kartely by však v prostředí světové produkce hrály pouze malou roli. Jejich ekonomický význam by byl poměrně malý.

Významné místo, jež mají kartely v naší době, je výsledkem intervencionistických politik, které přijímají vlády všech zemí. Problém monopolů, jemuž musí dnes lidstvo čelit, není plodem fungování tržního hospodářství. Je výsledkem záměrného jednání ze strany vlád. Není – jak vytrubují demagogové – zlem, které je spolu s dalšími neoddělitelně spjato s kapitalismem. Naopak, je to plod politiky, která je ke kapitalismu nepřátelská a je rozhodnuta narušovat a ničit jeho chod.

<!-- Source: ESPEAK_AUDIO-chapter_67b-OPTIMIZED.md -->

Klasickou zemí kartelů bylo Německo. V posledních desetiletích devatenáctého století se německá říše vydala cestou rozsáhlého programu Sozialpolitik. Záměrem bylo zvýšit příjmy a životní úroveň lidí pracujících za mzdu pomocí různých opatření v oblasti legislativy stranící odborovým organizacím, velice vychvalovaným Bismarckovým programem sociálního zabezpečení a nátlakem a donucením k vyšším mzdovým sazbám ze strany odborových svazů. Zastánci tohoto programu se vzepřeli varování ekonomů. Vyhlašovali, že nic takového jako ekonomický zákon neexistuje.

V drsné realitě Německa zvýšila Sozialpolitik výrobní náklady. Každý pokrok v proodborových zákonech a každá úspěšná stávka zpřeházely průmyslové podmínky v neprospěch německých podniků. Tím pro ně bylo těžší předčít zahraniční konkurenty, jimž domácí události v Německu výrobní náklady nezvedaly. Kdyby byli Němci v takové situaci, aby se zřekli vývozu výrobků a vyráběli pouze pro domácí trh, clo by je neochránilo před zesílenou konkurencí zahraničních podniků. Byly by musely prodávat za vyšší ceny.

To, co by byli pracující získali z vymožeností v zákonech a z úspěchů odborů, to by byly pohltily vyšší ceny, které by museli platit za nakupované zboží. Reálné mzdové sazby by se zvýšily pouze do té míry, nakolik by podnikatelé dokázali zlepšit technologické procesy, a tím zvýšit produktivitu práce. Clo by způsobilo, že by Sozialpolitik byla neškodná.

Ale Německo je a bylo již v době, kdy Bismarck představil svou proodborovou politiku, převážně průmyslovou zemí. Jeho podniky vyvážely podstatnou část své celkové výroby. Tyto vývozy umožnily Němcům dovážet potraviny a suroviny, které nemohli vypěstovat ve své zemi, jež byla relativně přelidněná a špatně vybavená přírodními zdroji. Tato situace nemohla být jednoduše napravena ochrannými cly. Německo mohly od katastrofálních důsledků jeho „pokrokových" politik ve prospěch odborů osvobodit jedině kartely.

Kartely si doma účtovaly monopolní ceny a do zahraničí prodávaly za nižší ceny. Kartely jsou nutným doprovodným jevem a výsledkem „pokrokové" pracovní politiky, protože tato politika ovlivňuje průmyslová odvětví, která jsou pro svůj odbyt závislá na zahraničních trzích. Kartely samozřejmě nezajišťují pracujícím iluzorní „sociální výhody", které jim slibovali dělničtí politici a odboroví předáci.

Neexistuje žádný způsob, jak zvýšit mzdové sazby všem, kteří chtějí pracovat za mzdy, nad hranici určenou produktivitou každého druhu práce. Jediné, čeho kartely dosáhly, bylo vyrovnání domnělých výnosů v nominálních mzdových sazbách odpovídajícím nárůstem cen domácích statků. Avšak nejničivějšímu důsledku minimálních mzdových sazeb, trvalé masové nezaměstnanosti, bylo zpočátku zabráněno.

U všech oborů, které se nemohou spokojit s domácím trhem a chtějí prodávat část své produkce v zahraničí, je funkcí cel v této době vládních zásahů do podnikání umožnit vznik domácích monopolních cen. Ať už byly účely a důsledky cel v minulosti jakékoli, jakmile se vyvážející země angažuje v opatřeních určených k růstu příjmů námezdních pracujících nebo zemědělců nad hranici tržních sazeb, musí podporovat programy, které vedou k domácím monopolním cenám příslušných statků. Moc národní vlády je omezena na území, které spadá pod její svrchovanost.

Má moc zvýšit náklady domácí výroby. Nemá moc donutit cizince, aby za výrobky platili příslušně vyšší ceny. Pokud má vývoz pokračovat, musí být subvencován. Dotace mohou být vypláceny otevřeně ministerstvem financí, nebo jimi mohou být zatíženi spotřebitelé formou kartelových monopolních cen.

Zastánci vládních zásahů do podnikání připisují „Státu" pravomoc v rámci trhu zvýhodňovat pouhým úředním nařízením určité skupiny. Tato pravomoc je ve skutečnosti právem vlády podporovat monopolistické kartely. Finančními prostředky, z nichž se financují „sociální výhody", jsou monopolní výnosy. Pokud tyto monopolní výnosy nestačí, okamžitě paralyzují fungování trhu různá intervencionistická opatření; objeví se masová nezaměstnanost, stagnace a spotřeba kapitálu.

To vysvětluje horlivost, s níž všechny dnešní vlády podporují monopol ve všech sektorech trhu, které jsou tím či oním způsobem spojeny s vývozem.

Pokud se vládě nedaří dosáhnout, nebo pokud nemůže dosáhnout svých monopolistických cílů nepřímo, uchýlí se k jiným prostředkům. Na poli uhlí a drasla živila německá imperiální vláda povinné kartely. Americkému programu New Deal zabránila podnikatelská opozice v organizování velkých státních průmyslových oborů na bázi kartelů. Lépe dopadl v některých důležitých zemědělských oborech s opatřeními, která byla zaměřena na omezení produkce kvůli monopolním cenám. Dlouhá řada dohod uzavřených mezi nejmocnějšími vládami směřovala k zavedení monopolních cen surovin a potravin na světových trzích. Uznávaným účelem Organizace spojených národů je pokračovat v těchto plánech.

<!-- Source: ESPEAK_AUDIO-chapter_67c-OPTIMIZED.md -->

Abychom postřehli důvod, který byl motivací promonopolní politiky současných vlád, je nutné dívat se na ni jako na jednotný jev. Z katalaktického pohledu nejsou tyto monopoly stejné. Smluvní kartely, do nichž podnikatelé vstupují využívajíce výhod z pobídek, které jim přinášejí ochranná cla, jsou příkladem mezního monopolu. Tam, kde vláda přímo podporuje monopolní ceny, se setkáváme s případem licenčního monopolu. Výrobním faktorem, u něhož monopolní cena vzniká omezením jeho užití, je licence, která je pro zásobování spotřebitelů nutná ze zákona.

Takové licence mohou být uděleny různým způsobem:
(a) Prakticky každému žadateli je udělena neomezená licence. To odpovídá stavu, v němž žádné licence nejsou potřeba.

(b) Licence jsou udělovány pouze vybraným žadatelům. Konkurence je omezena. Monopolní ceny se však mohou objevit pouze tehdy, když držitelé licence jednají ve shodě a umožňuje-li to stav poptávky.

(c) Existuje pouze jedna licence. Majitel licence, např. držitel patentu nebo autorských práv, je monopolistou. Umožňuje-li to stav poptávky a chce-li majitel licence dosáhnout monopolního výnosu, může požadovat monopolní ceny.

(d) Udělované licence jsou omezené. Propůjčují majiteli licence pouze právo vyrábět nebo prodávat určité množství, aby nemohl uvést ve zmatek program státní správy. Státní správa sama řídí stanovování monopolních cen.

Nakonec existují ty případy, v nichž vláda vytváří monopol z fiskálních důvodů. Monopolní výnosy plynou do státní kasy. Mnoho evropských vlád zavedlo tabákové monopoly. Jiné monopolizovaly sůl, zápalky, telegrafní a telefonní služby, rozhlasové vysílání a tak dále. Každá země bez výjimky má státní monopol na poštovní služby.

Mezní monopol nemusí za svůj vznik vděčit vždy institucionálnímu faktoru, jakým jsou cla. Může vzniknout také na základě dostatečných rozdílů v úrodnosti nebo produktivitě některých výrobních faktorů.

Již bylo řečeno, že je hrubým omylem mluvit o monopolu půdy a vysvětlovat ceny zemědělských produktů a nájemného z půdy odkazem na monopolní ceny a monopolní výnosy. Kdykoli jsme se v dějinách setkali s případy monopolních cen za zemědělské produkty, byl to licencovaný monopol udržovaný vládním nařízením.

Uznání těchto skutečností však neznamená, že rozdíly v úrodnosti půdy nikdy nemohly dát vzniknout monopolním cenám. Kdyby rozdíl mezi úrodností nejchudší půdy, která je ještě obdělávána, a nejúrodnějšími ladem ležícími poli, která jsou k dispozici pro rozšíření výroby, byl tak veliký, že by majitelům již využívané půdy umožňoval nastavit v rámci tohoto rozpětí výhodnou monopolní cenu, mohli by uvažovat o omezení výroby na základě jednání ve shodě, aby dosáhli monopolních cen.

Je však skutečností, že fyzikální podmínky v zemědělství těmto požadavkům neodpovídají. Právě kvůli této skutečnosti se zemědělci, kteří touží po monopolních cenách, neuchylují ke spontánnímu jednání, ale žádají své vlády o zásah.

Podmínky pro vznik monopolních cen založených na mezním monopolu jsou často příhodnější v různých oborech hornictví.

Stále znovu se tvrdí, že úspory z výroby vytvářejí ve velkém rozsahu ve zpracovatelském průmyslu tendence směřující k monopolním cenám. Takový monopol by se v naší terminologii nazýval mezním monopolem.

Než se začneme zabývat tímto tématem, je třeba vyjasnit, jakou roli hraje růst nebo pokles průměrné jednotkové výrobní ceny v úvahách monopolisty, který se snaží najít nejvýhodnější monopolní cenu. Budeme posuzovat případ, kdy majitel monopolizovaného komplementárního výrobního faktoru – např. patentu – vyrábí současně i výrobek p. Jestliže průměrné výrobní náklady na jednotku p bez ohledu na patent klesají s růstem vyrobeného množství, musí to brát monopolista v úvahu oproti výnosům, které lze očekávat z omezení výroby. Pokud na druhé straně jednotkové výrobní náklady při omezování celkové výroby klesají, je pobídka k zavedení monopolistického omezení posílena. Je jasné, že pouhá skutečnost, že velkosériová výroba zpravidla vede ke snižování průměrných výrobních nákladů, sama o sobě není faktorem vedoucím ke vzniku monopolních cen. Je spíše brzdícím faktorem.

To, co se snaží říct lidé, kteří obviňují úspory z velkosériové výroby z šíření monopolních cen, je, že efektivita velkosériové výroby ztěžuje nebo dokonce znemožňuje malým podnikům, aby mohly úspěšně konkurovat. Velké podniky věří, že se mohou beztrestně uchýlit k monopolním cenám, protože malé firmy nejsou schopny jejich monopol napadnout.

<!-- Source: ESPEAK_AUDIO-chapter_67d-OPTIMIZED.md -->

Je jistě pravda, že v mnoha oborech zpracovatelského průmyslu by bylo bláhové vstupovat na trh s výrobky malých zaostávajících podniků, které mají vysoké náklady. Moderní přádelna bavlny se nemusí obávat konkurence staromódních přeslic; jejími konkurenty jsou jiné víceméně náležitě vybavené přádelny. To však neznamená, že mají možnost prodávat za monopolní ceny. I mezi velkými podniky je konkurence.

Jestliže při prodeji výrobků velkých podniků převažují monopolní ceny, důvodem jsou buď patenty, nebo monopol na vlastnictví dolů nebo jiných zdrojů surovin, nebo kartely založené na clech.

Nesmíme zaměňovat pojmy monopol a monopolní ceny. Pouhý monopol jako takový je katalakticky bezvýznamný, pokud nevede k monopolním cenám. Monopolní ceny jsou důležité pouze proto, že jsou důsledkem chování podniku, který se staví na odpor nadřazenosti spotřebitelů a staví soukromé zájmy monopolisty nad zájmy veřejné.

Jsou jediným případem ve fungování tržního hospodářství, v němž lze do určité míry rozlišovat mezi výrobou pro zisk a výrobou pro užití, jestliže budeme ochotni přehlédnout skutečnost, že monopolní výnosy nemají vůbec nic společného se skutečným ziskem. Nejsou součástí toho, co katalaxie může nazývat ziskem; jsou zvýšením ceny způsobeným prodejem služeb poskytovaných některými výrobními faktory; některé z těchto faktorů jsou fyzické, jiné pouze institucionální.

Jestliže se podnikatelé nebo kapitalisté zdrží rozšiřování výroby v nějakém průmyslovém oboru v případě, kdy situace neumožňuje monopolní ceny, protože jsou jim nabízeny atraktivnější příležitosti v jiných oborech, nejednají v rozporu s potřebami spotřebitelů. Naopak, přesně se drží směru naznačeného poptávkou, která se projevuje na trhu.

Politická předpojatost, která zatemnila diskusi o problému monopolu, nevěnovala pozornost základním otázkám, jež tento problém zahrnuje. Když se člověk zabývá jakýmkoli případem monopolních cen, nejdříve si musí položit otázku, jaké překážky brání lidem, aby monopolisty napadli. V odpovědi na tuto otázku se ukáže role, kterou při vzniku monopolních cen hrály institucionální faktory. Bylo nesmyslné mluvit o spiknutí v případě dohod mezi americkými firmami a německými kartely.

Jestliže nějaký Američan chtěl vyrábět výrobek chráněný patentem, který vlastnili Němci, americký zákon ho nutil, aby se s německým podnikem dohodl.

Zvláštním případem je to, co lze nazvat monopolem z neúspěšnosti. V minulosti kapitalisté investovali finanční prostředky do podniku určeného k výrobě výrobku p. Pozdější události způsobily, že tato investice skončila nezdarem. Ceny, které lze získat za prodej p, jsou tak nízké, že kapitál investovaný do nepřevoditelného vybavení podniku není návratný. Je ztracen. Ceny jsou však dostatečně vysoké, aby přinášely rozumný výnos z variabilního kapitálu, který se použije pro běžnou výrobu p.

Pokud je nenávratná ztráta kapitálu investovaného do nepřevoditelného vybavení účetně odepsána a jsou provedeny všechny odpovídající změny v účetnictví, redukovaný kapitál pracující při provozování podniku je víceméně tak výnosný, že by úplné zastavení výroby bylo další chybou. Podnik pracuje na plnou kapacitu, vyrábí množství q výrobku p a prodává ho za jednotkovou cenu s.

Mohou však nastat takové podmínky, že je možné, aby podnik dosáhl monopolního výnosu tím, že omezí objem výroby na q/2 a bude prodávat jednotku výrobku p za cenu 3s. Tak už se kapitál investovaný do nepřevoditelného vybavení nebude jevit úplně ztraceným. Přináší skromný výnos, totiž monopolní výnos.

Tento podnik nyní prodává za monopolní ceny a dosahuje monopolních výnosů, ačkoli celkový investovaný kapitál vynáší jen málo ve srovnání s tím, co by byli investoři vydělali, kdyby investovali do jiných průmyslových oborů. Podnik odnímá z trhu služby, které by mohla poskytovat nevyužitá výrobní kapacita jeho trvanlivého vybavení, a daří se mu lépe, než kdyby vyráběl na plnou kapacitu. Vzpírá se příkazům veřejnosti. Veřejnost by byla v lepší situaci, kdyby se byli investoři vyhnuli chybě a nezakonzervovali část svého kapitálu do výroby p.

<!-- Source: ESPEAK_AUDIO-chapter_67e-OPTIMIZED.md -->

Avšak poté, co tuto nenapravitelnou chybu udělali, je tomu tak, že veřejnost chce dostat víc a je připravena platit za něj tolik, kolik teď činí teoretická konkurenční tržní cena. V současné situaci neschvaluje jednání podniku, které stahuje určité množství variabilního kapitálu z využití pro výrobu. Tato částka jistě nezůstane nevyužita. Odchází do jiných oborů podnikání a vyrábí zde něco jiného, konkrétně jiný výrobek. Avšak v současných podmínkách by spotřebitelé před zvýšením dostupného množství výrobků dali přednost zvýšení dostupného množství původního produktu. Důkazem je, že v nepřítomnosti monopolistického omezení výrobní kapacity by výnosnost výroby byla tak vysoká, že by se vyplatila víc než zvýšení množství vyráběného jiného výrobku.

Tento případ má dva charakteristické rysy. Zaprvé, monopolní ceny placené kupujícími jsou stále nižší, než kolik by činily celkové náklady výroby, pokud by byly plně započteny všechny vklady investorů. Zadruhé, monopolní výnosy firmy jsou tak malé, že nepřemění celé toto podnikání na dobrou investici. Zůstává špatnou investicí. Právě tato skutečnost vytváří monopolní postavení firmy. Nikdo zvenku nechce do podnikání na tomto poli vstoupit, protože výroba vede ke ztrátám.

Monopol z neúspěšnosti vůbec není pouhou akademickou konstrukcí. Dnes je aktuální například v případě některých železničních společností. Je však třeba mít se na pozoru před tím, aby každý případ nevyužité výrobní kapacity nebyl chybně interpretován jako monopol z neúspěšnosti.

Dokonce i když monopol neexistuje, může být výnosnější využít variabilní kapitál pro jiné účely místo rozšiřování výroby firmy až na úroveň danou kapacitou jejího trvanlivého nepřevoditelného vybavení; potom je omezení objemu výroby v přísné shodě se stavem konkurenčního trhu a s přáním veřejnosti.

Místní monopoly mají zpravidla institucionální původ. Existují však i místní monopoly, které vznikly z podmínek nenarušovaného trhu. Institucionální monopol je často určen k tomu, aby obchodoval s monopolem, který se objevil nebo který se pravděpodobně objeví bez autoritářského zásahu do trhu.

Katalaktická klasifikace místních monopolů musí rozlišovat tři skupiny: mezní monopol, monopol z omezeného prostoru a licenční monopol.

Místní mezní monopol je charakterizován skutečností, že bariérou, která brání lidem zvnějšku konkurovat na místním trhu a rozbít monopol místních prodejců, je relativní výše přepravních nákladů. Nejsou potřeba žádná cla, pokud má být poskytnuta omezená ochrana firmě, která vlastní přilehlé přírodní zdroje potřebné pro výrobu cihel, proti konkurenci ze vzdálené cihelny. Přepravní náklady jí poskytují rozdíl, v němž může být výhodná monopolní cena nalezena, umožňuje-li to stav poptávky.

Až potud se místní mezní monopoly katalakticky neliší od jiných případů mezních monopolů. To, co je odlišuje a proč je nutné zabývat se jimi odděleně, je na jedné straně jejich vztah k rentě z městské půdy a na druhé straně jejich vztah k rozvoji města.

Předpokládejme, že na území, které nabízí výhodné podmínky pro shromažďování narůstajícího městského obyvatelstva, platí monopolní ceny stavebního materiálu. V důsledku toho jsou náklady na výstavbu vyšší, než by byly, kdyby takový monopol neexistoval. Ale ti, kdo zvažují pro a proti umístění svých domů a dílen, nemají žádný důvod, aby za koupi nebo pronájem takových domů a dílen platili vyšší ceny. Tyto ceny jsou určovány na jedné straně odpovídajícími cenami v jiných oblastech a na druhé straně výhodami, jež přináší usazení se v tomto území ve srovnání s usazením se někde jinde.

Vyšší náklady, které jsou potřebné na výstavbu, tyto ceny neovlivňují; zatěžují výnosy z půdy. Břemeno monopolních výnosů prodejců stavebního materiálu dopadá na vlastníky městských pozemků. Tyto zisky pohltí částky, které by v jejich nepřítomnosti vlastníci pozemků dostali.

Dokonce i v nepříliš pravděpodobném případě, že poptávka po domech a dílnách je taková, že majitelům pozemků umožňuje dospět při prodeji a pronájmu k monopolním cenám, by monopolní ceny stavebního materiálu ovlivnily pouze výnosy majitelů pozemků, nikoli ceny, které zaplatí kupci nebo nájemníci.

Skutečnost, že se břemeno monopolních výnosů přenáší do ceny městského využití půdy, neznamená, že nebrání růstu města. Odsouvá využití okrajových pozemků pro rozšíření městského osídlení. Chvíle, kdy se pro majitele nějakého předměstského pozemku stává výhodným vyjmout ho ze zemědělského nebo jiného nezastavěného využití a využít ho pro rozvoj města, nastane později.

<!-- Source: ESPEAK_AUDIO-chapter_67f-OPTIMIZED.md -->

Zastavení rozvoje města je dvojsečné jednání. Jeho užitečnost pro monopolistu není jednoznačná. Nemůže vědět, zda v budoucnu budou platit takové podmínky, aby do města přilákaly víc lidí, kteří představují jediný trh pro jeho výrobky. Jedno z lákadel, které město nově příchozím poskytuje, je jeho velikost, spousta obyvatel. Průmysl a obchod tíhnou k centrům. Jestliže jednání monopolisty zpomalí růst městského společenství, může proud investic stočit k jiným místům. Může být promarněna příležitost, která se už nikdy nevrátí. Větší příjmy v budoucnu mohou být obětovány kvůli poměrně malým krátkodobým výnosům.

Proto je přinejmenším sporné, zda majitel místního mezního monopolu slouží svým zájmům z dlouhodobého pohledu dobře, pokud se rozhodne prodávat za monopolní ceny. Často by pro něj bylo výhodnější vybírat si mezi různými kupci. Mohl by prodávat stavební projekty v centrální části města za vyšší ceny a podobné projekty v okrajových čtvrtích za nižší ceny. Dosah místního mezního monopolu je omezenější, než se obecně předpokládá.

Monopol z omezeného prostoru je důsledkem skutečnosti, že fyzikální podmínky omezují obor činnosti tak, že je v něm místo pouze pro jeden nebo několik podniků. Monopol vznikne, když je v oboru pouze jeden podnik, nebo když se několik málo činných podniků spojí k jednání ve shodě.

Někdy je možné, aby dva konkurenční dopravní podniky provozovaly linky ve stejné ulici města. Existovaly případy, kdy se dva nebo dokonce ještě více podniků dělilo o poskytování dodávek plynu, elektřiny a telefonních služeb pro obyvatele určité oblasti. Ale i v takových výjimečných případech stěží existuje nějaká skutečná konkurence. Podmínky soupeřům nabízejí, aby se spojili alespoň mlčky. Omezenost prostoru vede tím nebo oním způsobem k monopolu.

V praxi je monopol z omezeného prostoru velice úzce svázán s licenčním monopolem. Je prakticky nemožné vstoupit do oboru bez dohody s místními úřady, které kontrolují ulice a půdu pod nimi. Dokonce i kdyby neexistovaly žádné zákony požadující udělování licencí na poskytování veřejných služeb, musely by se podniky s městskými úřady dohodnout. Není důležité, zda takové dohody jsou či nejsou právně charakterizovány jako udělování licencí.

Monopol samozřejmě nevede k monopolním cenám. Záleží na zvláštních podmínkách v každém jednotlivém případě, zda se monopolní podnik veřejných služeb k monopolním cenám uchýlí či neuchýlí. Určitě však existují případy, kdy to může udělat. Může se stát, že podnik dostane špatné rady ohledně výběru politiky monopolní ceny a že by svým dlouhodobým zájmům lépe posloužil nižšími cenami. Monopolista však nemá žádnou záruku, že zjistí, co je pro něj nejvýhodnější.

Musíme si uvědomit, že monopoly z omezeného prostoru mohou často vést k monopolním cenám. V takovém případě se setkáváme se situací, v níž tržní proces neplní svou demokratickou funkci.

