# Chapter 87

## Audio Narration

- [chapter_87a.mp3](../5-audio-chunks-espeak/chapter_87a.mp3)
- [chapter_87b.mp3](../5-audio-chunks-espeak/chapter_87b.mp3)
- [chapter_87c.mp3](../5-audio-chunks-espeak/chapter_87c.mp3)
- [chapter_87d.mp3](../5-audio-chunks-espeak/chapter_87d.mp3)
- [chapter_87e.mp3](../5-audio-chunks-espeak/chapter_87e.mp3)
- [chapter_87f.mp3](../5-audio-chunks-espeak/chapter_87f.mp3)

## Content

<!-- Source: ESPEAK_AUDIO-chapter_87a-OPTIMIZED.md -->

Existuje však jiná důležitá otázka, již je třeba si položit. Předpokládejme, že existuje mezinárodní banka vydávající fiduciární prostředky své klientele tvořené všemi obyvateli světa. Není podstatné, zda jsou tyto peněžní substituty drženy přímo jednotlivci, nebo zda jsou drženy různými národními centrálními bankami jako rezervy, proti kterým jsou vydávány národní peněžní substituty. Rozhodující je, že existuje jednotná světová měna. Národní bankovky a šekové peníze jsou směnitelné za peněžní substituty vydané mezinárodní bankou.

Nutnost držet národní měnu v paritě s mezinárodní měnou omezuje schopnost národního systému centrálního bankovnictví provádět úvěrovou expanzi. Světová banka je ovšem omezena pouze těmi faktory, které omezují úvěrovou expanzi ze strany jediné banky v izolované ekonomice nebo na celém světě.

Stejně tak můžeme předpokládat, že mezinárodní banka není bankou vydávající peněžní substituty, jejichž částí jsou i fiduciární prostředky, ale světová instituce vydávající mezinárodní fiduciární peníze. Zlato bylo zcela zbaveno svého peněžního užití. Jediné peníze, které jsou užívány, jsou peníze vytvořené touto mezinárodní institucí. Ta může libovolně zvyšovat množství peněz, pokud nezajde tak daleko, aby způsobila závěrečnou fázi boomu a zhroucení měny.

Tím je uskutečněn ideál keynesovců. Máme fungující instituci, která může použít expanzionistický tlak na světový obchod.

Zastánci těchto plánů ovšem zapomněli na zásadní problém, a to na rozdělení dodatečných množství úvěrových nebo papírových peněz.

Předpokládejme, že mezinárodní instituce zvýší objem emise o určitou sumu, která jde celá do jedné země, Ruritánie. Konečným výsledkem tohoto inflačního jednání bude růst cen statků a služeb na celém světě. Situace lidí v různých zemích však může být v průběhu inflačního procesu ovlivněna různým způsobem. Obyvatelé Ruritánie jsou první skupinou obdarovanou dodatečnou manou z nebes. Mají ve svých kapsách více peněz, zatímco zbytek světa svůj podíl nových peněz ještě nedostal. Mohou si dovolit kupovat za vyšší ceny, ostatní nikoli. Obyvatelé Ruritánie proto odeberou ze světového trhu více statků než předtím. Ostatní jsou nuceni omezit svoji spotřebu, protože nemohou konkurovat vyšším cenám, jež jsou ochotni zaplatit obyvatelé Ruritánie.

Zatímco proces cenového přizpůsobení změněnému peněžnímu vztahu pokračuje, obyvatelé Ruritánie mají oproti ostatním výhodu. Když celý proces skončí, obyvatelé Ruritánie budou obohaceni na úkor ostatních lidí.

Hlavním problémem těchto expanzionistických pokusů je podíl na dodatečných penězích, který má být přidělen různým národům. Každý národ bude zastávat takový způsob rozdělení, který mu dá největší možný podíl. Průmyslově nerozvinuté země Východu budou například pravděpodobně doporučovat rovný podíl peněz na obyvatele, neboť tento způsob je zjevně zvýhodní na úkor průmyslově rozvinutých národů. Ať už bude způsob rozdělení jakýkoli, všechny národy budou nespokojeny a budou si stěžovat na nerovné zacházení. Budou následovat vážné spory, které celý plán zničí.

Nemá smysl namítat, že tato otázka nehrála důležitou roli při jednáních předcházejících založení Mezinárodního měnového fondu a že bylo poměrně snadné dosáhnout dohody týkající se užití jeho zdrojů. Brettonwoodská konference se konala za velmi výjimečných okolností. Většina zúčastněných států byla v té době zcela závislá na laskavosti Spojených států.

Kdyby Spojené státy přestaly bojovat za jejich svobodu a poskytovat jim materiální pomoc prostřednictvím půjček a pronájmů, byly by tyto země odsouzeny k záhubě. Vláda Spojených států na druhou stranu považovala měnovou dohodu za způsob, jak skrytě pokračovat v půjčkách a pronájmech i po ukončení válečného stavu.

Spojené státy byly ochotny dávat a ostatní účastníci – zvláště evropské země, mnohé z nich v té době stále okupované německou armádou, a asijské země – byli ochotni přijmout, cokoli jim bylo nabídnuto. Jakmile tedy nahradíme falešný postoj Spojených států k finančním a obchodním otázkám realističtějším způsobem uvažování, všechny související problémy jsou zřetelnější.

Mezinárodní měnový fond nedosáhl toho, co jeho příznivci očekávali. Na výročních zasedáních fondu se vždy velmi diskutuje a občas jsou předloženy věcné připomínky a výtky týkající se peněžních a úvěrových politik vlád a centrálních bank. Fond sám se angažuje v půjčkách různým vládám a centrálním bankám. Za svoji hlavní úlohu považuje pomoci vládám udržet nerealistický směnný kurz jejich národních měn v podmínkách úvěrové expanze. Metody, ke kterým se přitom uchyluje, se zásadně neliší od těch běžně užívaných. Peněžní záležitosti světa se dál odehrávají, jako by žádná Brettonwoodská dohoda a žádný Mezinárodní měnový fond neexistovaly.

<!-- Source: ESPEAK_AUDIO-chapter_87b-OPTIMIZED.md -->

Uspořádání světových politických a ekonomických poměrů umožnilo americké vládě dodržet slib přenechat cizím vládám a centrálním bankám uncizlata po zaplacení třiceti pěti dolarů. Avšak pokračování a zesílení americké „expanzivní" politiky podstatně zvýšilo výběry zlata a lidé se začínají obávat budoucích měnových podmínek. Leká je představa dalšího zvýšení poptávky po zlatě, které by mohlo vyčerpat zásoby zlata Spojených států a přimět je k opuštění současného způsobu nakládání se zlatem.

Příznačným rysem veřejné diskuse o tomto problému je to, že se pečlivě vyhýbá zmínkám o skutečnostech, které mohou tuto poptávku po zlatě ještě zvýšit. Nemluví se o politikách utrácení na dluh a úvěrové expanze. Namísto toho se objevují stížnosti na něco, co se nazývá „nedostatečná likvidita" a nedostatek „rezerv". Navrhovaným řešením je více likvidity, které má být dosaženo „vytvořením" dodatečných „rezerv". To znamená, že je navrhováno léčit důsledky inflace další inflací.

Je nutné zapamatovat si, že politika americké vlády a Bank of England udržet na londýnském trhu se zlatem cenu unce zlata na 35 dolarech je jediným opatřením, které dnes brání západním národům pustit se cestou inflace bez hranic. Tato politika není bezprostředně ovlivněna velikostí „rezerv" různých národů. Plán na vytvoření nových „rezerv" se proto zdánlivě vztahu dolaru a zlata netýká. Má k němu však nepřímý vztah. Snaží se totiž odvrátit pozornost veřejnosti od skutečného problému – inflace.

Ve vztahu k ostatním záležitostem se oficiální doktrína spoléhá na dávno zpochybněnou interpretaci měnových potíží pomocí platební bilance.

Jednání v průběhu času

Hlediska při hodnocení časových období

Jednající člověk rozlišuje čas předtím, než je uspokojena jeho potřeba, a čas, po který jeho uspokojení trvá.

Jednání má vždy za cíl odstranění budoucí nespokojenosti, i kdyby šlo jen o budoucnost nadcházejícího okamžiku. Mezi začátkem jednání a dosažením požadovaného cíle vždy uplyne nějaký čas, neboli čas zrání, během kterého vyrostou semena zasetá jednáním. Nejjasnější příklad najdeme v zemědělství. Mezi obděláním půdy a uzráním ovoce uplyne značná doba. Jiným příkladem je zlepšení kvality vína způsobené zráním. V některých případech je nicméně tento čas zrání tak krátký, že běžná řeč prohlašuje, že se běžně mluví o okamžitém výsledku.

Pokud jednání vyžaduje zapojení práce, hraje roli i pracovní čas. Výkon jakéhokoli druhu práce spotřebovává čas. V některých případech je pracovní čas tak krátký, že lidé říkají, že práce žádný čas nevyžaduje.

Pouze ve vzácných případech je jednoduchý, nedělitelný a neopakovaný čin dostatečný k dosažení cíle, na který byl zaměřen. Jednajícího člověka odděluje od cíle jeho snažení zpravidla více než pouhý jeden krok. Musí učinit několik kroků. A každý další krok, jenž má být přidán k již dříve učiněným, znovu vyvolává otázku, zda má nebo nemá člověk pokračovat na cestě k cíli, který si kdysi vybral. Většina cílů je tak daleko, že jich lze dosáhnout pouze pomocí rozhodné vytrvalosti. K úspěchu je nutné vytrvalé jednání, pevně zaměřené na požadovaný cíl.

Celkový vynaložený čas, tj. pracovní čas plus doba zrání, můžeme nazývat dobou výroby. Doba výroby je v některých případech dlouhá, v jiných krátká. Někdy je tak krátká, že ji lze v praxi zcela zanedbat.

Zvýšení uspokojení potřeb zapříčiněné dosažením cíle je časově omezené. Výsledek přináší služby pouze po dobu, kterou můžeme nazvat dobou upotřebitelnosti. Doba upotřebitelnosti je kratší u některých statků a delší u jiných, obecně nazývaných trvanlivé statky. Jednající člověk tak vždy musí brát v úvahu dobu výroby a dobu upotřebitelnosti daného produktu. Při odhadování újmy ze zvažovaného plánu se nezajímá jen o výdaje na požadované hmotné faktory a práci, ale také o dobu výroby.

Při odhadování užitečnosti očekávaného produktu se zajímá i o dobu jeho upotřebitelnosti. Čím je produkt trvanlivější, tím je pochopitelně větší objem služeb, které poskytuje. Pokud však nejsou tyto služby dostupné najednou ve stejnou dobu, ale postupně rozloženy po určité časové období, prvek času – jak bude ukázáno – hraje při jejich hodnocení specifickou roli. Je rozdíl, zda je n jednotek služeb poskytnuto ve stejném čase, nebo zda jsou rozloženy do období n dnů, takže každý den je dostupná jedna jednotka.

Je důležité si uvědomit, že doba výroby stejně jako doba upotřebitelnosti jsou kategorie lidského jednání, a nikoli koncepty vytvořené filozofy, ekonomy nebo historiky jako myšlenkové nástroje pro jejich výklad událostí. Jsou nezbytným prvkem přítomným v každé úvaze, jež předchází a směruje jednání. Je nezbytné tento bod zdůraznit, protože Böhm-Bawerk, kterému ekonomie vděčí za objevení úlohy doby výroby, tomuto rozdílu neporozuměl.

<!-- Source: ESPEAK_AUDIO-chapter_87c-OPTIMIZED.md -->

Jednající člověk se nedívá na své poměry očima historika. Nezajímá ho, jak k současné situaci došlo. Jeho jedinou starostí je, jak dnes dostupné prostředky co nejlépe použít k odstranění budoucí nespokojenosti. Minulost pro něj nemá žádný význam. Má k dispozici určité množství hmotných výrobních faktorů. Neptá se, zda jsou tyto faktory dané přírodou, nebo zda jde o výsledek minulé výroby. Nezáleží na tom, jak bylo množství přírodou daných faktorů, tj. původních výrobních faktorů a práce, během minulé výroby rozšířeno a kolik času tyto výrobní postupy spotřebovaly.

Hodnotí dostupné prostředky výhradně kvůli službám, které mu mohou poskytnout při jeho snaze dosáhnout v budoucnu uspokojivějších podmínek. Doba výroby a doba upotřebitelnosti jsou pro něj kategoriemi plánování budoucího jednání, nikoli koncepty akademické retrospekce a historického výzkumu. Jsou významné, protože ten, kdo jedná, si musí vybírat mezi různě dlouhými dobami výroby a mezi výrobou více či méně trvanlivých statků.

Jednání se nevztahuje k budoucnosti obecně, ale vždy k určité a omezené části budoucnosti. Ta je na jedné straně omezena okamžikem, v němž se jednání odehraje. Kde leží její druhý konec, závisí na rozhodnutí a volbě jednajícího člověka. Někteří lidé berou v úvahu jen nastávající okamžik. Prozíravost jiných daleko přesahuje očekávanou délku jejich života. Tato část budoucího času, po kterou se chce jednající člověk nějakým způsobem a do nějaké míry zaopatřit, můžeme nazvat dobou zaopatření. Stejně jako si jednající člověk vybírá mezi různými druhy uspokojení potřeb v rámci dané části budoucnosti, vybírá si mezi uspokojením potřeb v bližší a vzdálenější budoucnosti. Každá volba s sebou přináší také volbu doby zaopatření. Při vymýšlení toho, jak použít různé dostupné prostředky k odstranění budoucí nespokojenosti, člověk zároveň nepřímo určuje období zaopatření. V tržním hospodářství délku tohoto období určuje také poptávka spotřebitelů.

K prodloužení období zaopatření existují různé způsoby:
1. Vytvoření větší zásoby spotřebních statků určených pro pozdější spotřebu.
2. Výroba statků, které jsou trvanlivější.
3. Výroba statků, které vyžadují delší dobu výroby.
4. Volba výrobních metod spotřebovávajících více času na výrobu statku, jenž by mohl být vyroben v kratším období.

První dvě metody nevyžadují další komentář, třetí a čtvrtá musí být prozkoumány podrobněji.

To, že nejkratší výrobní postupy, tj. ty s nejkratší dobou výroby, neodstraňují pociťovanou nespokojenost zcela, je jednou ze základních skutečností lidského života a jednání. Pokud jsou vyrobeny všechny statky, které mohou být získány pomocí těchto krátkých výrobních postupů, neuspokojené potřeby přetrvávají a stále existují pobídky pro další jednání. Protože jednající člověk dává přednost těm postupům, které – za jinak stejných okolností – poskytují výrobky v nejkratším čase, pro další jednání jsou ponechány pouze postupy, které spotřebovávají více času. Lidé se pustí do těchto časově náročnějších výrobních postupů, protože hodnotí očekávané zvýšení svého uspokojení než nevýhodu delšího čekání na jejich výsledky. Böhm-Bawerk mluví o vyšší produktivitě oklikovějších výrobních postupů vyžadujících více času. Je vhodnější hovořit o vyšší fyzické produktivitě výrobních postupů, které vyžadují více času.

Vyšší produktivita těchto postupů ne vždy spočívá ve skutečnosti, že poskytují – se stejným množstvím užitých výrobních faktorů – větší objem produkce. Častěji spočívá v tom, že poskytují výrobky, které by při použití kratších výrobních postupů nemohly být vůbec vyrobeny. Tyto postupy tak nejsou oklikové. Jsou nejkratší a nejrychlejší cestou k vybranému cíli.

Pokud chce člověk chytit více ryb, neexistuje žádný způsob, jak toho dosáhnout, než nahradit rybaření bez jakýchkoli nástrojů rybařením pomocí sítí a lodí. Není žádný lepší, kratší a levnější způsob, jak vyrobit aspirin, než ten, který používají chemické továrny. Pokud odhlédneme od chyb a nevědomosti, nemůže být pochyb o nejvyšší produktivitě a výhodnosti zvolených postupů. Pokud by je lidé nepovažovali za nejpřímější postupy, tj. takové, jež vedou nejkratší cestou k požadovanému cíli, nikdy by je nepoužívali.

Prodlužování doby zaopatření pomocí pouhého vytváření zásoby spotřebních statků je výsledkem touhy zaopatřit se předem pro delší časové období. Totéž platí pro výrobu statků, jejichž trvanlivost je větší přímo úměrně výši výdajů na vyžadované výrobní faktory. Pokud však člověk usiluje o časově vzdálenější cíle, prodlužování doby výroby je nutným následkem tohoto počinu. Požadované cíle nemohou být dosaženy v kratší době výroby.

<!-- Source: ESPEAK_AUDIO-chapter_87d-OPTIMIZED.md -->

Odklad spotřeby znamená, že jednotlivec dává přednost uspokojení poskytovanému pozdější spotřebou před uspokojením z okamžité spotřeby. Volba delší doby výroby znamená, že jednající člověk hodnotí pozdější výsledek tohoto výrobního postupu výše než produkt, který by mu mohl přinést méně časově náročný výrobní postup. Při tomto uvažování a výsledných volbách se doba výroby jeví jako doba čekání. Velkým přínosem Jevonse a Böhm-Bawerka bylo to, že ukázali význam zahrnutí doby čekání.

Pokud by jednající lidé nemuseli věnovat pozornost době čekání, nikdy by neřekli, že je cíl tak časově vzdálený, že o něj nemá smysl usilovat. Pokud mají možnost vybrat si mezi dvěma výrobními postupy přinášejícími různý výstup při stejném množství vstupů, budou vždy dávat přednost tomu postupu, který přinese vyšší množství stejného produktu nebo stejné množství lepšího produktu, i když je možné tohoto výsledku dosáhnout pouze díky prodloužení doby výroby.

Zvýšení vstupů, které vedou k více než proporcionálnímu nárůstu doby upotřebitelnosti, bude bezpochyby považováno za výhodnější. Skutečnost, že lidé takto nejednají, dokazuje, že různě hodnotí různé části času stejné délky podle toho, zda jsou blíže nebo dále od okamžiku jejich rozhodnutí. Za jinak stejných okolností je dávána přednost uspokojení v bližším období budoucnosti před uspokojením ve vzdálenějším období; v čekání je spatřována újma.

Tato skutečnost je již zahrnuta ve větě zdůrazněné na začátku této kapitoly – člověk rozlišuje čas předtím, než dosáhne uspokojení, a čas, po který jeho uspokojení trvá. Pokud hraje časový prvek v lidském životě nějakou roli, nelze ani uvažovat o stejném hodnocení časových období o stejné délce ležících v různě vzdálené budoucnosti. Toto stejné hodnocení by znamenalo, že se lidé nestarají o to, zda je úspěch dosažen dříve nebo později. Šlo by o stejný případ, jako kdybychom z procesu hodnocení časový prvek zcela odstranili.

Pouhý fakt, že statky s delší dobou upotřebitelnosti jsou hodnoceny výše než ty s kratší dobou upotřebitelnosti, sám o sobě znamená, že je tento rozdíl způsoben vlivem času. Střecha, která může chránit dům před živly deset let, je hodnotnější než střecha, jež to dokáže pouze po dobu pěti let. Objem služeb poskytovaných daným statkem je v obou případech odlišný. My se ovšem musíme zabývat otázkou, zda jednající člověk přisuzuje službě dostupné ve vzdálenějším období budoucnosti stejnou hodnotu jako službě dostupné v bližším období.

Časová preference jako nezbytná součást jednání

Odpověď na tuto otázku zní: Jednající člověk nehodnotí časová období pouze s ohledem na jejich délku. Jeho volby vztahující se k odstranění budoucí nespokojenosti jsou ovlivňovány kategoriemi dříve a později. Čas není pro člověka homogenní substancí, u které je podstatná jen její délka. Není jí více nebo méně kvůli její délce. Jde o nezvratný tok, jehož různé části se jeví různě podle toho, zda jsou bližší nebo vzdálenější od okamžiku hodnocení a rozhodnutí. Uspokojení potřeby v bližší budoucnosti je, za jinak stejných okolností, dána přednost před uspokojením ve vzdálenější budoucnosti. Současné statky jsou hodnotnější než budoucí statky.

Časová preference je nezbytnou součástí lidského jednání. Nelze si představit žádný způsob jednání, v němž by nebylo uspokojení v bližším období budoucnosti – za jinak stejných okolností – upřednostňováno před pozdějším uspokojením. Samotný akt uspokojení přání znamená, že uspokojení v současném okamžiku je preferováno před pozdějším uspokojením. Ten, kdo spotřebovává nekazící se statky namísto odložení jejich spotřeby na neurčitý pozdější okamžik, tedy odhaluje vyšší ohodnocení současného uspokojení v porovnání s pozdějším uspokojením.

Pokud by nedával přednost uspokojení v bližším období budoucnosti před uspokojením ve vzdálenějším období, nikdy by nespotřebovával a neuspokojoval tak své potřeby. Vždy by statky hromadil, nikdy by je nespotřeboval a neměl z nich požitek. Nespotřebovával by dnes, ale ani zítra, protože následující den by ho postavil před stejnou volbu.

Nejen první krok k uspokojení potřeby, ale i každý další je veden časovou preferencí. Jakmile je uspokojeno přání a, kterému hodnotová škála přiřazuje první místo, člověk si musí vybrat mezi přáním b, které je na druhém místě, a zítřejším přáním c, jemuž by – za nepřítomnosti časové preference – bylo přiřazeno první místo. Pokud dává přednost b před c, volba jednoznačně zahrnuje časovou preferenci. Cílevědomé usilování o uspokojení potřeby musí být nutně vedeno preferencí uspokojení v bližší budoucnosti před uspokojením ve vzdálenější budoucnosti.

<!-- Source: ESPEAK_AUDIO-chapter_87e-OPTIMIZED.md -->

Podmínky, v nichž musí jednat moderní člověk kapitalistického Západu, jsou odlišné od těch, v nichž žili a jednali jeho primitivní předci. Díky jejich prozřetelné péči máme k dispozici rozsáhlé zásoby výrobních prostředků, kapitálových statků nebo vyrobených výrobních faktorů a spotřebních statků. Naše činnost je uzpůsobena na delší dobu zaopatření, protože jsme šťastnými dědici minulosti, jež krok za krokem prodlužovala období zaopatření a odkázala nám prostředky na prodloužení doby čekání. Naše jednání se týká delších období a zaměřuje se na rovnoměrné uspokojení ve všech částech období zvoleného za dobu zaopatření.

Můžeme se spolehnout na pokračující příliv spotřebních statků a máme k dispozici nejen zásobu statků připravených ke spotřebě, ale také zásobu výrobních statků, díky nimž se naplňuje naše neustálá a opakovaná snaha vyrobit nové spotřební statky. Povrchní pozorovatel tvrdí, že se v úvahách o tomto rostoucím toku důchodů nevěnuje žádná pozornost odlišnému hodnocení současných a budoucích statků. Tvrdí, že tyto věci jsou považovány za souběžné, a proto ztrácí časový prvek pro jednání jakýkoli význam.

A pokračuje, že je tím pádem zbytečné uchylovat se při vysvětlování moderních poměrů k časové preferenci.

Zásadní chyba obsažená v této rozšířené námitce je způsobena, stejně jako mnoho ostatních chyb, politováníhodným neporozuměním imaginárnímu konstruktu rovnoměrně plynoucí ekonomiky. V rámci tohoto imaginárního konstruktu nedochází k žádným změnám; všechny záležitosti probíhají neměnným způsobem. V rovnoměrně plynoucí ekonomice se proto nemění alokace statků pro uspokojení potřeb v blízkém a vzdáleném období budoucnosti.

Nikdo nezamýšlí cokoli měnit, protože – podle našich předpokladů – existující alokace je pro něj nejlepší a nevěří, že by jakékoli možné nové uspořádání mohlo jeho podmínky zlepšit. Nikdo nechce zvýšit svoji spotřebu v bližším období budoucnosti na úkor své spotřeby ve vzdálenějším období nebo naopak, protože současný způsob alokace ho uspokojuje více než jakékoli jiné myslitelné a proveditelné způsoby.

Praxeologický rozdíl mezi kapitálem a důchodem je myšlenkovou kategorií, založenou na odlišném hodnocení uspokojení potřeb v různých obdobích budoucnosti. V imaginárním konstruktu rovnoměrně plynoucí ekonomiky je spotřebováván celý důchod, avšak ne více, a proto kapitál zůstává nezměněn. Je dosaženo rovnováhy v alokaci statků sloužících pro uspokojení potřeb v různých obdobích budoucnosti. Tento stav je možné popsat tvrzením, že nikdo nechce spotřebovávat zítřejší důchod dnes.

Imaginární konstrukt rovnoměrně plynoucí ekonomiky jsme navrhli právě tak, aby tuto podmínku splňoval. Je ovšem nutné si uvědomit, že můžeme se stejnou apodiktickou jistotou tvrdit, že v rovnoměrně plynoucí ekonomice nikdo nechce mít více žádného statku, než skutečně má. Tato tvrzení jsou ve vztahu k rovnoměrně plynoucí ekonomice pravdivá, protože jsou zahrnuta v naší definici tohoto imaginárního konstruktu. Jsou však nesmyslná, když se je snažíme použít na měnící se ekonomiku, jež je jediná skutečná.

Jakmile se objeví nějaká změna v datech, jednotlivci znovu čelí nutnosti vybrat si mezi různými způsoby uspokojení potřeby ve stejném období a mezi uspokojením potřeby v různých obdobích. Přírůstek může být použit buď pro okamžitou spotřebu, nebo investován do budoucí výroby. Ať už ho jednající lidé použijí jakkoli, jejich volba musí být výsledkem zvažování výhod očekávaných z uspokojení potřeby v různých obdobích budoucnosti. Ve skutečném světě, v živoucím a měnícím se prostoru, je každý jednotlivec nucen vybrat si ve všech svých volbách mezi uspokojením v různých obdobích času. Někteří lidé spotřebovávají vše, co si v daném dni vydělají, jiní spotřebovávají část svého kapitálu, jiní část svého důchodu uspoří.

Tento spor o univerzální platnost časové preference není schopen vysvětlit, proč člověk vždy neinvestuje sumu 100 dolarů dostupných dnes, i když by se těchto 100 dolarů během jednoho roku zvýšilo na 104 dolary. Je zřejmé, že se tento člověk rozhodl dnes spotřebovat sumu 100 dolarů na základě hodnotového soudu, podle nějž je 100 dolarů v současnosti více než 104 dolary dostupné za rok. Avšak i kdyby si vybral, že bude těchto 100 dolarů investovat, neznamená to, že by dával přednost pozdějšímu uspokojení před dnešním.

Znamená to, že hodnotí 100 dolarů dnes méně než 104 dolary za rok. Právě díky podmínkám kapitalistické ekonomiky, v níž instituce umožňují investovat i ty nejmenší obnosy, je každý dnes utracený cent důkazem vyššího ohodnocení současného uspokojení v porovnání s pozdějším.

<!-- Source: ESPEAK_AUDIO-chapter_87f-OPTIMIZED.md -->

Teorém časové preference musí být demonstrován dvojím způsobem. Nejprve pro případ prostého spoření, při němž si lidé musí vybrat mezi bezprostřední spotřebou určitého množství statků a pozdější spotřebou stejného množství. A dále pro případ kapitalistického spoření, při němž je nutné volit mezi dnešní spotřebou určitého množství statků a pozdější spotřebou buď většího množství, nebo statků schopných poskytnout uspokojení, jež je – odhlédnuto od časového rozdílu – hodnoceno výše. Důkaz byl podán pro oba případy. Žádný jiný případ není myslitelný.

Je možné hledat psychologické porozumění problému časové preference. Netrpělivost a vypětí způsobené čekáním jsou bezpochyby psychologické jevy. Můžeme přistoupit k jejich vysvětlení odkazem na časovou omezenost lidského života, zrození jednotlivce, jeho růst a dospívání a jeho neodvratné stárnutí a skon. V průběhu lidského života je pro veškeré věci správný okamžik, stejně jako příliš brzy a příliš pozdě. Praxeologický problém se však těchto psychologických otázek nijak netýká. Musíme ho zformulovat, ne pouze mu rozumět. Musíme ukázat, že člověk, který nedává přednost uspokojení v blízkém období budoucnosti před uspokojením ve vzdálenějším období, by vůbec nikdy nespotřebovával a neměl ze své spotřeby požitek.

Nesmíme také zaměňovat praxeologický problém s psychologickým. Ten, kdo chce zažít určitý okamžik v budoucnosti, se musí především postarat o zachování svého života v mezidobí. Přežití a utišení životně důležitých potřeb jsou tedy požadavkem pro uspokojení jakýchkoli potřeb ve vzdálenější budoucnosti. Tak porozumíme problému, proč je ve všech situacích, v nichž je v sázce holý život v přísném slova smyslu, upřednostňována bližší budoucnost před vzdálenější. My se však zabýváme jednáním jako takovým, nikoli motivy, jež k němu vedou. Stejně jako se coby ekonomové neptáme, proč člověk požaduje bílkoviny, cukry a tuky, nezjišťujeme, proč se uspokojení životně důležitých potřeb zdá být nezbytné a proč nesnese žádného odkladu. Musíme formulovat, že spotřeba a požitek jakéhokoli druhu předpokládají preferenci pro současné uspokojení před pozdějším.

Znalost získaná tímto vhledem přesahuje sféru, v níž poskytují vysvětlení fyziologické poznatky. Vztahuje se totiž na jakékoli uspokojování potřeb, nejen na uspokojení potřeb z důvodu pouhého přežití.

Tento bod je důležité vyzdvihnout, protože pojem „zásoba prostředků obživy, dostupná pro zvýšení životního minima", použitý Böhm-Bawerkem, může být snadno špatně interpretován. Jedním z důvodů této zásoby je bezpochyby poskytnout prostředky k uspokojení životně důležitých potřeb, a tím zajistit přežití. Kromě toho však musí být dostatečně veliká, aby vedle požadavků zachování po dobu čekání dokázala uspokojit všechny potřeby a přání, které jsou – vedle pouhého přežití – považovány za naléhavější než získání fyzicky hojnějších plodů časově náročnějších produkčních procesů.

Böhm-Bawerk prohlásil, že každé prodloužení doby výroby závisí na podmínce, že je dostupné dostatečné množství současných statků k tomu, aby bylo možné překlenout prodloužený průměrný interval mezi začátkem přípravných prací a získáním jeho výsledků. Výraz „dostatečné množství" vyžaduje objasnění. Neznamená množství dostatečné k nezbytné obživě. Jde o množství, které musí být dostatečně velké k tomu, aby zajistilo uspokojení těch potřeb, jejichž uspokojení je během doby čekání považováno za naléhavější než výhody, které by poskytlo stále větší prodlužování doby výroby. Pokud je toto množství menší, zdálo by se výhodnější zkrátit dobu výroby; zvýšení množství produktu nebo zvýšení jeho kvality očekávané ze zachování delší doby výroby již nebude považováno za dostatečnou odměnu za omezení spotřeby během doby čekání.

To, zda je či není zásoba prostředků obživy dostatečná, nezávisí na žádných psychologických ani jiných skutečnostech, které by bylo možné objektivně určit technologickými nebo fyziologickými metodami. Obrazný pojem „překlenout", naznačující vodní plochu, jejíž šířka představuje pro stavitele mostů objektivně určitelný úkol, je zavádějící. Toto množství je hodnoceno lidmi a jejich subjektivní hodnotové soudy rozhodují o tom, zda je dostatečné nebo nikoli.

I v hypotetickém světě, v němž příroda poskytuje každému člověku prostředky nutné k jeho biologickému přežití, v němž nejsou nejdůležitější potraviny vzácné a jednání není vedeno zájmem zachování holého života, by existoval jev časové preference a i tam by usměrňoval veškeré jednání.

