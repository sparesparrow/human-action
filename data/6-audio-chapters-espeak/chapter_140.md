# Chapter 140

## Audio Narration

- [chapter_140a.mp3](../5-audio-chunks-espeak/chapter_140a.mp3)
- [chapter_140b.mp3](../5-audio-chunks-espeak/chapter_140b.mp3)
- [chapter_140c.mp3](../5-audio-chunks-espeak/chapter_140c.mp3)
- [chapter_140d.mp3](../5-audio-chunks-espeak/chapter_140d.mp3)
- [chapter_140e.mp3](../5-audio-chunks-espeak/chapter_140e.mp3)
- [chapter_140f.mp3](../5-audio-chunks-espeak/chapter_140f.mp3)

## Content

<!-- Source: ESPEAK_AUDIO-chapter_140a-OPTIMIZED.md -->

# 1

Ekonomové srovnávají tento hypotetický systém, který v jejich očích ztělesňuje samotný mravní zákon, s tržním hospodářstvím. To nejlepší, co mohou o tržním hospodářství říct, je, že nepřináší stav, který by se lišil od stavu vytvářeného vládou dokonalého autokrata. Schvalují tržní hospodářství pouze proto, že – jak to oni vidí – nakonec vede ke stejným výsledkům, o něž by usiloval dokonalý král.

A tak jednoduché ztotožnění toho, co je mravně dobré a hospodářsky výhodné, s plány totalitářského diktátora, který má rysy všech zastánců plánování a socialismu, nebylo mnoha starými liberály popíráno. Musíme dokonce říct, že tento omyl vyvolali, když na místo zkažených a bezohledných despotů a politiků skutečného světa dosadili ideální obraz dokonalého státu.

Pro liberálního myslitele byl tento dokonalý stát samozřejmě pouze pomocným myšlenkovým nástrojem, modelem, s nímž srovnával fungování tržního hospodářství. Není však divu, že se lidé nakonec začali ptát, proč by se tento ideální svět neměl přenést z hájemství myšlenek do skutečného světa.

Všichni starší reformátoři společnosti chtěli dobrou společnost uskutečnit pomocí zabavení veškerého soukromého majetku a jeho následným přerozdělením; podíl každého člověka měl být stejně velký jako podíly všech ostatních lidí a zachování tohoto rovnostářského systému měla zajistit trvalá bdělost úřadů. Tyto plány přestaly být uskutečnitelné, když vznikly velké výrobní, důlní a přepravní podniky. Je jasné, že nelze uvažovat o roztříštění velkých podniků a rozdání jejich stejně velkých kousíčků lidem.

Dávný program přerozdělování byl nahrazen myšlenkou socialismu. Výrobní prostředky měly být vyvlastněny, ale nemělo dojít k žádnému přerozdělování. Stát měl provozovat všechny podniky a zemědělské statky sám.

K tomuto závěru muselo nutně dojít, jakmile lidé začali připisovat státu nejen mravní, ale také intelektuální dokonalost. Liberální filozofové popsali svůj fiktivní stát jako nesobeckou entitu, která je oddána výhradně co největšímu zlepšení blahobytu svých poddaných. Zjistili, že v rámci tržní společnosti musí sobectví občanů přinést tytéž výsledky, jaké by chtěl uskutečnit tento nesobecký stát; právě tato skutečnost v jejich očích ospravedlňovala udržení tržního hospodářství. Vše se však změnilo, jakmile lidé začali státu připisovat nejen nejlepší úmysly, ale také vševědoucnost. Pak se člověk nemohl ubránit závěru, že neomylný stát musí při řízení výrobních činností uspět lépe než mýlící se jedinci. Vyhnul by se všem těm chybám, které často maří jednání podnikatelů a kapitalistů. Už by nedocházelo ke špatným investicím a k plýtvání omezenými výrobními faktory. Bohatství by se znásobilo. Ve srovnání s vševědoucím státem vypadá „anarchie" výroby nehospodárně.

Z toho vyplynulo, že socialistický výrobní způsob je jediným rozumným systémem a že tržní hospodářství je převtělením nerozumu. V očích racionalistických obhájců socialismu je tržní hospodářství jednoduše nesrozumitelným výstřelkem lidstva. V očích těch, kdo jsou ovlivněni historismem, je tržní hospodářství společenským řádem na nižším stupni lidského vývoje, jenž nevyhnutelný proces postupného zdokonalování odstraní, aby zavedl vhodnější socialistický systém.

Oba myšlenkové směry se shodují, že si rozum sám sobě vyžádá přechod k socialismu.

To, co naivní mysl nazývá rozumem, je pouze absolutizace jejích vlastních hodnotových soudů. Jednotlivec jednoduše ztotožňuje výsledky vlastních myšlenkových pochodů s vratkým pojmem absolutního rozumu. Žádný socialistický autor nikdy nepomyslel na možnost, že by abstraktní entita, jíž chce svěřit neomezenou moc, mohla jednat – bez ohledu na to, zda se nazývá lidstvem, společností, národem, státem nebo vládou – tak, že by s tím on sám nesouhlasil.

Socialista obhajuje socialismus, protože je plně přesvědčen, že nejvyšší diktátor socialistického společenství bude z jeho pohledu jedince-socialisty rozumný, že bude usilovat o takové cíle, které on, jedinec-socialista, plně schvaluje, a že se bude snažit těchto cílů dosáhnout výběrem prostředků, jež by vybral on, jedinec-socialista.

Každý socialista nazývá pravým socialistickým systém pouze ten systém, v němž jsou tyto podmínky zcela splněny; všechny ostatní druhy, které si dělají na název socialismus nárok, jsou podvržené systémy, jež se od skutečného socialismu naprosto liší. Každý socialista je maskovaným diktátorem. Běda všem odpadlíkům! Ztratili právo žít a musí být „odstraněni".

Tržní hospodářství umožňuje mírovou spolupráci mezi lidmi, i když navzájem nesouhlasí se svými hodnotovými soudy. V plánech socialistů nezůstalo pro nesouhlasné názory žádné místo. Jejich principem je Gleichschaltung, policií vynucená dokonalá shoda.

<!-- Source: ESPEAK_AUDIO-chapter_140b-OPTIMIZED.md -->

Lidé často nazývají socialismus náboženstvím. Opravdu je to náboženství sebezbožštění. Stát a Vláda, o nichž mluví plánovači, Národ nacionalistů, Společnost marxistů a Lidstvo Comtova pozitivismu jsou jména pro Boha nových náboženství. Všechny tyto modly jsou však pouze jiná jména pro vlastní vůli jednotlivých reformátorů. Když nadmuté ego připisuje svému idolu všechny atributy, které teologové připisují Bohu, glorifikuje samo sebe. Je nekonečně dobré, všemocné, všudypřítomné, vševědoucí, věčné. Je jedinou dokonalou bytostí v tomto nedokonalém světě.

Ekonomie není povolána, aby zkoumala slepou víru a bigotnost. Oddaní věřící jsou odolní proti každé kritice. V jejich očích je kritika skandální, bezbožnou vzpourou zkažených lidí proti nehynoucí slávě jejich modly. Ekonomie se zabývá pouze socialistickými plány, a ne psychologickými okolnostmi, které nutí lidi hlásit se k státoslužebnickému náboženství.

Socialistická doktrína

Karel Marx nebyl tvůrce socialismu. Když Marx přijal socialistické přesvědčení, byl již ideál socialismu plně rozpracovaný. K praxeologické koncepci socialistického systému, kterou vytvořili jeho předchůdci, nešlo už nic přidat a Marx k ní nic nepřidal. Marx ani nerozptýlil námitky proti uskutečnitelnosti, vhodnosti a výhodnosti socialismu, jež vznesli dřívější autoři i jeho současníci. Nikdy se o takové dobrodružství ani nepokusil, plně si vědom své neschopnosti uspět. Jediné, co udělal v boji proti kritice socialismu, bylo, že přišel s teorií polylogismu.

Nicméně služby, jež Marx poskytl socialistické propagandě, nebyly omezeny na vynález polylogismu. Ještě důležitější byla jeho doktrína nevyhnutelnosti socialismu.

Marx žil v době, v níž byla téměř všeobecně přijímána teorie evolučního meliorismu. Neviditelná ruka Prozřetelnosti vede lidi, nezávisle na jejich vůli, od nižších a méně dokonalých stadií k vyšším a dokonalejším etapám. V průběhu lidských dějin převládal nevyhnutelný trend směrem k pokroku a zdokonalování. Každá další etapa lidských věcí je – protože je to pozdější etapa – také vyšším a lepším stadiem. V podmínkách lidstva není nic trvalého kromě tohoto neodolatelného nutkání k pokroku.

Hegel, který zemřel několik let předtím, než Marx vstoupil na scénu, tuto teorii představil ve své fascinující filosofii dějin a Nietzsche, který vstoupil na scénu v době, kdy z ní Marx odcházel, z ní udělal ústřední bod svých stejně fascinujících děl. Byl to mýtus předchozích dvou staletí.

Marx začlenil socialistické přesvědčení do této melioristické teorie. Příchod socialismu je nevyhnutelný, a to samo o sobě dokazuje, že socialismus je vyšší a dokonalejší stav lidských záležitostí než předchozí řád kapitalistický. Je zbytečné diskutovat o kladech a záporech socialismu. Socialismus musí přijít „s neúprosností přírodního zákona".

Pouze hlupáci se mohou ptát, zda to, co musí přijít, je prospěšnější než to, co tomu předcházelo. Pouze podplacení obhájci nespravedlivých nároků vykořisťovatelů mohou být tak nestoudní, aby na socialismu hledali chyby.

Pokud přiřadíme přívlastek marxistický všem, kdo s touto doktrínou souhlasí, musíme nazvat marxisty obrovskou spoustu svých současníků. Tito lidé souhlasí, že příchod socialismu je jednak naprosto nevyhnutelný, jednak vysoce žádoucí. „Vlna budoucnosti" žene lidstvo vstříc socialismu. Samozřejmě se navzájem neshodnou, komu má být svěřeno místo kapitána na lodi socialistického státu. Na tento post existuje mnoho kandidátů.

Marx se snažil dokázat své proroctví dvojím způsobem. Prvním je metoda hegelovské dialektiky. Kapitalistické soukromé vlastnictví je první negací soukromého vlastnictví jednotlivců a musí vyvolat svou vlastní negaci, tedy vznik veřejného vlastnictví výrobních prostředků. Takto jednoduché to bylo pro množství hegeliánských autorů, kteří v Marxově době zamořili Německo.

Druhou metodou je předvádění neuspokojivosti podmínek, které přinesl kapitalismus. Marxova kritika kapitalistického výrobního způsobu je naprosto chybná. Ani nejortodoxnější marxisté nejsou dost odvážní na to, aby vážně podporovali jeho základní tezi, totiž že kapitalismus vede k postupnému ožebračování námezdních pracovníků.

Pokud však někdo kvůli důkazu připustí všechny absurdity marxistické analýzy kapitalismu, ještě nemá vyhráno při vysvětlení dalších dvou tezí, totiž že socialismus musí přijít a že je to nejen lepší systém než kapitalismus, ale dokonce nejdokonalejší systém, jehož konečné uskutečnění přinese člověku věčný ráj v jeho pozemském životě.

<!-- Source: ESPEAK_AUDIO-chapter_140c-OPTIMIZED.md -->

Všechny složité sylogismy těžkopádných svazků, které vydali Marx, Engels a stovky marxistických autorů, nemohou zastřít skutečnost, že hlavním a jediným zdrojem Marxova proroctví je údajná inspirace, o níž Marx tvrdí, že s její pomocí uhádl plány záhadných sil, jež určují směr dějin. Podobně jako Hegel byl Marx prorokem, který lidem zprostředkovával zjevení, jež mu odhalil jeho vnitřní hlas.

Významnou skutečností dějin socialismu v letech 1848 až 1920 bylo, že se prakticky nikdo nedotkl základních problémů týkajících se jeho fungování. Marxistické tabu ocejchovalo všechny pokusy o zkoumání hospodářských problémů socialistického společenství jako „nevědecké". Nikdo neměl dost sil, aby se tomuto zákazu vzepřel. Jak přátelé, tak nepřátelé socialismu mlčky předpokládali, že socialismus je uskutečnitelný systém hospodářské organizace lidstva. Rozsáhlá literatura o socialismu se zabývala údajnými nedostatky kapitalismu a obecnými kulturními důsledky socialismu. Nikdy se nezabývala socialistickým hospodářstvím jako takovým.

Socialistické přesvědčení spočívá na třech dogmatech:

Zaprvé: Společnost je všemocná a vševědoucí bytost, která postrádá lidské slabosti a chyby.

Zadruhé: Příchod socialismu je nevyhnutelný.

Zatřetí: Protože dějiny jsou trvalým vývojem od méně dokonalých podmínek k dokonalejším podmínkám, je příchod socialismu žádoucí.

Jediným problémem, který praxeologie a ekonomie musí vzhledem k socialismu prozkoumat, je toto: může socialistický systém fungovat jako systém dělby práce?

Praxeologický charakter socialismu

Základním znakem socialismu je, že jedná jen jedna vůle. Není důležité, čí vůle to je. Ředitelem socialistické společnosti může být pomazaný král nebo diktátor, který vládne na základě svého charizmatu, může to být Führer nebo rada Führerů dosazená lidovou volbou. Hlavní věcí je, aby využití všech výrobních faktorů bylo řízeno pouze jedním úřadem. Jedna vůle sama vybírá, rozhoduje, řídí, jedná, vydává příkazy. Všichni ostatní jednoduše poslouchají příkazy a pokyny. „Anarchie" výroby a různé iniciativy lidí jsou nahrazeny organizací a plánovitým pořádkem. Společenská spolupráce v rámci dělby práce je zajištěna systémem hegemonistických vazeb, jimiž ředitel kategoricky volá všechny své svěřence k poslušnosti.

Když lidé nazývají tohoto ředitele společností, státem, vládou nebo autoritou, mají sklon zapomínat, že ředitelem je vždy lidská bytost, a ne abstraktní pojem nebo bájná kolektivní entita. Můžeme připustit, že ředitel nebo rada ředitelů jsou lidé s mimořádnými schopnostmi, moudří a plni dobrých úmyslů. Ale bylo by téměř slabomyslností předpokládat, že jsou vševědoucí a neomylní.

Při praxeologické analýze problémů socialismu nás nezajímá mravní a etický charakter ředitele. Nestudujeme jeho hodnotové soudy ani konečné cíle. Zabýváme se pouze otázkou, jestli se nějaký smrtelník vybavený logickou strukturou lidské mysli může vyrovnat s úkoly, které jsou na ředitele socialistické společnosti kladeny.

Předpokládáme, že ředitel má k dispozici veškeré technické znalosti své doby. Navíc má úplný soupis všech hmotných výrobních faktorů a rozpis, v němž jsou vypočítány všechny lidské síly, jež může využít. V tomto ohledu mu zástup expertů a specialistů, jež shromáždil ve svých kancelářích, poskytuje dokonalé informace a správně odpovídá na všechny otázky, které jim může položit. Jejich objemné zprávy se mu kupí v obrovských hromadách na stole. Ale teď musí jednat.

Musí zvolit mezi nespočetnými variantami projektů tak, aby žádná potřeba, kterou on sám považuje za naléhavější, nezůstala neuspokojena, protože by výrobní faktory potřebné k jejímu uspokojení byly využity pro uspokojování potřeb, které považuje za méně naléhavé.

Je třeba si uvědomit, že tento problém nemá nic společného s oceněním konečných cílů. Vztahuje se pouze na prostředky, jejichž využitím mají být vybrané konečné cíle dosaženy. Předpokládáme, že je ředitel rozhodnutý, co se týče ocenění konečných cílů. Jeho rozhodnutí nezpochybňujeme. Neptáme se ani, jestli lidé – svěřenci – schvalují či neschvalují rozhodnutí svého ředitele. Pro potřeby naší argumentace můžeme předpokládat, že tajemná síla přiměje všechny, aby se v ocenění konečných cílů shodli se svým ředitelem.

Náš problém, klíčový a jediný problém socialismu, je čistě ekonomickým problémem a jako takový se vztahuje pouze na prostředky, a ne na konečné cíle.

<!-- Source: ESPEAK_AUDIO-chapter_140d-OPTIMIZED.md -->

XXVI. Nemožnost ekonomické kalkulace za socialismu

1. Problém

Ředitel chce postavit dům. K tomu existuje mnoho metod, které může použít. Každá z nich nabízí – z pohledu ředitele – určité výhody a nevýhody pro budoucí využití budovy a různou výslednou dobu, po niž budova může sloužit. Každá z těchto metod vyžaduje jiné náklady stavebního materiálu a práce a stavba trvá jinou dobu. Kterou metodu by měl ředitel vybrat? Položky různého materiálu a různého druhu vynaložené práce nemůže převést na společného jmenovatele. Proto je nemůže porovnat.

Nemůže přiřadit konkrétní číselné vyjádření ani době čekání (období stavby), ani době, po niž bude budova sloužit. Krátce řečeno, při srovnávání nákladů, které mají být vynaloženy, a zisků, které mají vyplynout, se nemůže opřít o žádné aritmetické operace. Plány jeho architektů vypočítávají obrovské množství různých naturálních položek. Odkazují na fyzikální a chemické vlastnosti různých materiálů a na fyzickou produktivitu různých strojů, nástrojů a postupů.

Ale všechna jejich tvrzení zůstávají zcela bez jakéhokoli vzájemného vztahu. Neexistuje žádný prostředek, jak mezi nimi stanovit nějaké poměry.

Představte si, v jak těžké pozici se ředitel nachází, když se setká s nějakým projektem. Musí dát pozor na to, jestli realizace projektu zvýší či nezvýší blahobyt, tedy jestli něco přidá k existujícímu bohatství, aniž by ohrozila uspokojení potřeb, které ředitel považuje za naléhavější. Avšak žádná ze zpráv, které dostane, mu k řešení tohoto problému neposkytne klíč.

Pro účely důkazu můžeme nejdříve ignorovat dilemata, která s sebou nese výběr spotřebního zboží, jež se má vyrábět. Můžeme předpokládat, že tento problém je vyřešen. Existuje však zarážející rozmanitost spotřebního zboží a nekonečný výběr postupů, které lze použít pro výrobu konkrétního spotřebního zboží. Musí se určit nejvýhodnější umístění každého průmyslového odvětví a optimální velikost každého podniku a každého jednotlivého zařízení. Musí se určit, jaký druh mechanické síly se v každém z nich využije a který z různých způsobů výroby této energie se má použít. Všechny tyto problémy jsou vznášeny denně v tisícovkách případů. V každém případu se vyskytují jiné podmínky a každý vyžaduje zvláštní řešení, které těmto podmínkám vyhovuje.

Množství položek, kterých se rozhodnutí ředitele musí týkat, je mnohem větší, než jak by ukazoval pouhý technický popis dostupného spotřebního zboží pomocí fyziky a chemie. Musí být bráno v úvahu umístění každé z nich i schopnost sloužit u kapitálových investic, které byly učiněny v minulosti pro jejich využití. Ředitel jednoduše nemůže uvažovat o uhlí jako takovém, ale o tisícovkách šachet, které už jsou na různých místech v provozu, a o možnosti otevřít nové šachty s různými důlními metodami v každé z nich, o různých metodách využití uhlí pro výrobu tepla, elektřiny a velkého množství druhotných sloučenin. Můžeme říct, že současný stav technologických znalostí umožňuje vyrobit téměř všechno z téměř čehokoli.

Naši předkové například znali pouze omezené množství způsobů využití dřeva. Moderní technologie přinesla velké množství nových možných využití. Dřevo může být využito pro výrobu papíru, různých textilních vláken, potravin, léků a mnoha dalších syntetických výrobků.

Pro zásobování měst čistou vodou jsou dnes používány dvě metody. Buď se voda přivádí z velkých vzdáleností vodovodem, to je stařičká metoda, jež se používá už dlouhou dobu, nebo se chemicky čistí voda, která je k dispozici v blízkosti města. Proč se voda nevyrábí synteticky v továrnách? Moderní technika by snadno vyřešila technologické problémy, které jsou s tím spojeny. Průměrný člověk se setrvačností myšlení takové projekty s chutí zesměšní jako čiré bláznovství.

Avšak jediným důvodem, proč je dnes – i když možná ne někdy v budoucnu – výroba umělé pitné vody vyloučena, je, že ekonomická kalkulace v penězích ukazuje, že je to dražší postup než jiné metody. Odstraňte ekonomickou kalkulaci a nemáte žádný prostředek pro rozumnou volbu mezi různými alternativami.

Je pravda, že socialisté namítají, že ekonomická kalkulace není neomylná. Říkají, že kapitalisté někdy udělají ve svých výpočtech chyby. Samozřejmě že se to stává a vždy se to stávat bude, neboť veškeré lidské jednání směřuje do budoucna a budoucnost je vždy nejistá. I ty nejpečlivěji vypracované plány jsou zmařeny, jestliže se očekávání ohledně budoucnosti zhroutí. To je však zcela jiný problém. Dnes kalkulujeme z pohledu našich dnešních znalostí a našeho dnešního předvídání budoucích podmínek.

<!-- Source: ESPEAK_AUDIO-chapter_140e-OPTIMIZED.md -->

Nezabýváme se problémem, jestli ředitel bude nebo nebude schopen předvídat budoucí podmínky. Myslíme na to, že ředitel nemůže kalkulovat z pohledu svých současných hodnotových soudů a svého současného očekávání budoucích podmínek, ať už jsou jakékoli. Když dnes investuje do konzerváren, může se stát, že změna chutí spotřebitelů nebo hygienických zásad týkajících se zdravotní vhodnosti konzervovaných potravin jednoho dne z jeho investice udělá špatnou investici. Ale jak může dnes zjistit, jak postavit a zařídit konzervárnu nejhospodárněji?

Některé železniční tratě postavené na přelomu století by se nestavěly, kdyby tehdy lidé předvídali blížící se pokrok automobilismu a letectví. Ale ti, kdo tehdy stavěli železnice, věděli, které z různých možných alternativ pro realizaci svých plánů si měli vybrat z pohledu svého hodnocení a předvídání a tržních cen jejich doby, v nichž se odráželo hodnocení spotřebitelů. Právě tento hluboký pohled bude řediteli chybět. Bude jako námořník na širém moři, který nezná navigační metody, nebo jako středověký učenec, kterému je svěřeno řízení lokomotivy.

Předpokládali jsme, že se ředitel už rozhodl, že se postaví určitý podnik nebo budova. Avšak už k učinění takového rozhodnutí potřebuje ekonomickou kalkulaci. Má-li být postavena vodní elektrárna, je třeba vědět, zda to je či není nejhospodárnější způsob, jak vyrobit potřebnou energii. Jak to může vědět, když nemůže spočítat náklady a objem výroby?

Můžeme připustit, že by se socialistický režim ve svém počátečním období mohl do určité míry spolehnout na předchozí dobu kapitalismu. Ale co se má udělat později, když se podmínky stále více mění? Nakolik mohou ceny roku 1900 pomoci řediteli v roce 1949? A jaký užitek může ředitel mít v roce 1989 ze znalosti cen roku 1949?

Paradoxem „plánování" je, že nelze plánovat, protože neexistuje ekonomická kalkulace. To, co se nazývá plánovaným hospodářstvím, vůbec hospodářstvím není. Je to jenom systém tápání ve tmě. Tady nejde o rozumnou volbu prostředků k co nejlepšímu dosažení konečných cílů, o něž se usiluje. To, co se nazývá vědomým plánováním, je právě vyloučením vědomého cílevědomého jednání.

Více než sto let bylo nahrazení soukromého podnikání socialistickým plánováním hlavním bodem politických sporů. Byly vydány tisíce a tisíce knih, které podporovaly i kritizovaly komunistické plány. O ničem jiném se tak vášnivě nedebatovalo v soukromých kruzích, v tisku, na veřejných shromážděních, na schůzích učených společností, ve volebních kampaních i v parlamentech. Pro věc socialismu byly svedeny války a prolity potoky krve. Přesto po celé ty dlouhé roky nebyla vznesena základní otázka.

Je pravda, že se někteří význační ekonomové – Hermann Heinrich Gossen, Albert Schaffle, Vilfredo Pareto, Nicolaas G. Pierson, Enrico Barone – tohoto problému dotkli. S výjimkou Piersona však nepronikli k jádru problému a ani jeden z nich nerozpoznal jeho prvotní důležitost. Také se ho nepokusili začlenit do svého systému teorie lidského jednání. Právě tato selhání zabránila lidem, aby věnovali pozornost jejich pozorováním. Ta nebyla brána na vědomí a brzy upadla v zapomnění.

Bylo by vážnou chybou obviňovat z tohoto zanedbání nejdůležitějšího problému lidstva historickou školu a institucionalismus. Tyto dva myšlenkové směry fanaticky znevažovaly ekonomii, tu „ponurou vědu", v zájmu svých intervencionistů nebo socialistické propagandy. Nicméně se jim nepodařilo studium ekonomie úplně potlačit. Záhadou není, proč tento problém nerozpoznali kritici ekonomie, ale proč se tatáž chyba stala ekonomům.

Matematická ekonomie musí být obžalována ze dvou zásadních omylů. Matematičtí ekonomové se téměř bez výjimky zaměřují na studium toho, co nazývají ekonomickou rovnováhou a statickým stavem. Hledání opory v imaginárním konstruktu rovnoměrně plynoucí ekonomiky je – jak už bylo ukázáno – nepostradatelným myšlenkovým nástrojem ekonomického uvažování. Je však závažnou chybou považovat tento pomocný nástroj za cokoli jiného než imaginární konstrukt a přehlížet skutečnost, že nejen nemá svůj protějšek ve skutečnosti, ale dokonce nemůže být ani důsledně domyšlen až do konečných logických důsledků. Matematický ekonom, zaslepen předsudkem, že ekonomie musí být vystavena podle vzoru newtonovské mechaniky a může být zkoumána matematickými metodami, zcela chybně interpretuje předmět svých zkoumání.

<!-- Source: ESPEAK_AUDIO-chapter_140f-OPTIMIZED.md -->

Už se nezabývá jednáním lidí, ale bezduchým mechanismem, který je tajemně uváděn do chodu silami, jež nejsou přístupné další analýze. V imaginárním konstruktu rovnoměrně plynoucí ekonomiky samozřejmě není místo pro podnikatelskou činnost. Matematický ekonom proto ze svých úvah podnikatele vyloučil. Nepotřebuje tohoto iniciátora pohybů a otřesů, jehož nikdy neustávající zásahy brání imaginárnímu systému, aby dosáhl stavu dokonalé rovnováhy a statických podmínek. Nenávidí ho jako rušivý prvek.

Ceny výrobních faktorů jsou z pohledu matematického ekonoma určovány průsečíkem dvou křivek, nikoli lidským jednáním.

Navíc když si matematický ekonom kreslí své nákladové a cenové křivky, nevidí, že omezení nákladů a cen na homogenní veličiny předpokládá použití společného média směny. Tak vytváří iluzi, že je možné uchýlit se ke kalkulaci nákladů a cen dokonce i bez společného jmenovatele směnných poměrů výrobních faktorů.

Výsledkem je, že z děl matematických ekonomů vychází imaginární konstrukt socialistického společenství jako uskutečnitelný systém spolupráce na základě dělby práce, jako plnohodnotná alternativa k hospodářskému systému založenému na soukromé kontrole výrobních prostředků. Ředitel socialistického společenství bude moci alokovat různé výrobní faktory racionálně, tj. na základě kalkulace. Lidé mohou mít oboje, jak socialistickou spolupráci na základě dělby práce, tak racionální využití výrobních faktorů. Nic jim nebrání, aby přijali socialismus, aniž by se vzdali hospodárnosti při volbě prostředků. Socialismus nenutí vzdát se při využití výrobních faktorů racionality. Je to varianta racionálního společenského jednání.

Očividné potvrzení těchto chybných závěrů bylo spatřováno ve zkušenostech socialistických vlád sovětského Ruska a nacistického Německa. Lidé si neuvědomují, že to nebyly izolované socialistické systémy. Působily v prostředí, v němž stále fungoval systém cen. Tyto vlády se mohly uchýlit k ekonomické kalkulaci na základě cen stanovených v zahraničí. Bez pomoci těchto cen by jejich jednání bylo bezcílné a neplánovité. Jenom proto, že se mohly odvolávat na tyto zahraniční ceny, byly schopny kalkulovat, vést účetnictví a připravovat své plány, o nichž tak rády mluvily.

Socialistické traktáty se zabývají vším kromě základního a jediného problému socialismu, totiž ekonomické kalkulace. Teprve v posledních letech došlo k tomu, že se socialističtí autoři už nemohli dále vyhýbat tomu, aby věnovali pozornost této základní záležitosti. Začali mít podezření, že Marxova technika likvidace „buržoazní" ekonomie není dostatečnou metodou pro uskutečnění socialistické utopie. Pokoušejí se nahradit vulgární hegelovskou metafyziku Marxovy doktríny teorií socialismu. Začali vytvářet návrhy socialistické ekonomické kalkulace.

Samozřejmě v tom žalostně selhali. Sotva by bylo třeba zabývat se jejich náhražkovými návrhy, kdyby nebylo toho, že takové zkoumání nabízí dobrou příležitost postavit do ostrého světla jak tržní společnost, tak imaginární konstrukt netržní společnosti.

Různé návrhy mohou být utříděny následovně: Kalkulace v penězích má být nahrazena kalkulací v naturáliích. Tato metoda je bezcenná. Nelze sčítat ani odčítat čísla různého druhu.

