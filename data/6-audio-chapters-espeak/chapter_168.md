# Chapter 168

## Audio Narration

- [chapter_168a.mp3](../5-audio-chunks-espeak/chapter_168a.mp3)
- [chapter_168b.mp3](../5-audio-chunks-espeak/chapter_168b.mp3)
- [chapter_168c.mp3](../5-audio-chunks-espeak/chapter_168c.mp3)
- [chapter_168d.mp3](../5-audio-chunks-espeak/chapter_168d.mp3)

## Content

<!-- Source: ESPEAK_AUDIO-chapter_168a-OPTIMIZED.md -->

Manažer se oproti pouhému technikovi vyznačuje tím, že v rámci své pravomoci rozhoduje sám o způsobech, jimiž své jednání uvede v soulad se snahou o dosažení zisku. V socialistickém systému, v němž neexistuje ani ekonomická kalkulace, ani kapitálové účetnictví, ani výpočet zisku, nezbývá prostor ani pro manažerské činnosti. Dokud ale socialistické společenství stále může provádět kalkulaci na základě cen určených na zahraničních trzích, může v jisté míře využívat kvazimanažerskou hierarchii.

Nazývat jakoukoli dobu dobou přechodu nám nijak nepomůže. V živoucím světě dochází neustále ke změnám. Každá doba je dobou přechodu. Je možné rozlišovat mezi trvalými společenskými systémy a systémy, jež jsou nevyhnutelně přechodné, protože samy sebe ničí. Vysvětlili jsme si, v jakém smyslu intervencionismus sám sebe zahubí a vede k socialismu německého typu. Některé evropské země této fáze již dosáhly a nikdo nedokáže říci, zda Spojené státy jsou další na řadě. Dokud ale Spojené státy zachovají tržní hospodářství a nepřijmou systém úplné vládní kontroly podnikání, socialistické ekonomiky západní Evropy budou stále moci provádět ekonomickou kalkulaci. Jejich způsob podnikání ještě nezískal hlavní rys socialismu; je stále založen na ekonomické kalkulaci.

Je proto v každém ohledu velmi odlišný od toho, jak by vypadal, kdyby se k socialismu obrátil celý svět.

Často se říká, že jedna polovina světa si nemůže zachovat tržní hospodářství, je-li druhá polovina socialistická a naopak. Není ale žádný důvod domnívat se, že takovéto rozdělení světa a koexistence dvou systémů by nebyla možná. Je-li tomu tak, může současný hospodářský systém zemí, které opustily kapitalismus, trvat neomezeně dlouho. Jeho fungování může vést ke společenské dezintegraci, chaosu a bídě, ale ani nízká životní úroveň, ani prohlubující se chudoba automaticky hospodářský systém neodstraňuje.

Efektivní systém může být nastolen pouze tehdy, když si sami lidé uvědomí výhody, jež jim taková změna může přinést. Nový hospodářský systém může být též nastolen cizími armádami zemí, jejichž efektivnější ekonomický systém vyprodukuje lepší vojenské vybavení.

Optimisté doufají, že alespoň ty země, v nichž se v minulosti rozvinula kapitalistická tržní ekonomika a s ní spojená civilizace, si tento systém zachovají i v budoucnu. Na podporu tohoto tvrzení ale najdeme zhruba tolik důvodů jako pro tvrzení opačné. Je zbytečné spekulovat o výsledku velkého ideologického konfliktu mezi principy soukromého vlastnictví a veřejného vlastnictví, individualismu a totalitarismu, svobody a autoritářské vlády. Vše, co můžeme o výsledku tohoto boje dnes vědět, lze shrnout do následujících tří tvrzení:

1. Nemáme vůbec žádné poznatky o existenci či působení institucí, jež by zaručily konečné vítězství v tomto boji těm ideologiím, jejichž působení zajišťuje uchování a další posílení společenských vazeb a zlepšování materiálního blahobytu lidstva. Nic nenapovídá tomu, že vývoj směrem k uspokojivějším životním podmínkám je nevyhnutelný a návrat k velmi neuspokojivým podmínkám nemožný.

2. Lidé si musí zvolit mezi tržním hospodářstvím a socialismem. Nemohou se vyhnout této volbě tím, že přijmou „třetí cestu", ať již jí budou říkat jakkoli.

3. Úplné přijetí socialismu odstraní ekonomickou kalkulaci a povede k naprostému chaosu a dezintegraci společenské spolupráce v podmínkách dělby práce.

ČÁST SEDMÁ
Role ekonomie ve společnosti

XXXVII. K VYMEZENÍ POVAHY EKONOMIE

1. Jedinečnost ekonomie

Ekonomie se těší jedinečnému a mimořádnému postavení jak na poli čistého teoretického poznání, tak při praktické realizaci poznání z toho důvodu, že její jednotlivé teorémy nejsou předmětem verifikace či falzifikace na základě zkušenosti. Samozřejmě že opatření navržené na základě zdravé ekonomické úvahy vede k zamýšlenému cíli a opatření vycházející z mylné ekonomické úvahy nepovede k dosažení požadovaných cílů. Taková zkušenost je ovšem stále historickou zkušeností, tj. zkušeností komplexního jevu. Nemůže nikdy, jak jsme si ukázali, potvrdit či vyvrátit žádný konkrétní teorém.

Použití mylných ekonomických pouček vede k nežádoucím důsledkům. Tyto dopady ale nikdy nemají takovou nezpochybňovanou přesvědčovací sílu, kterou mají experimenty na poli přírodních věd. Konečným kritériem správnosti či nesprávnosti ekonomického teorému je pouze rozum bez pomoci zkušenosti.

<!-- Source: ESPEAK_AUDIO-chapter_168b-OPTIMIZED.md -->

Neblahým důsledkem této situace je to, že naivní mysl nedokáže nahlednout realitu věcí, kterými se ekonomie zabývá. V lidských očích je „reálné" všechno to, co člověk nemůže změnit a čemu musí přizpůsobit své jednání, chce-li dosáhnout svých cílů. Poznání reality je smutnou zkušeností. Učí nás, kde leží meze uspokojení našich přání. Člověk se jen neochotně podvoluje poznatku, že existují věci, celý komplex veškerých kauzálních vztahů mezi jevy, jež jeho toužebná přání nemohou změnit. Naše smysly ovšem mluví srozumitelným jazykem. Nemá smysl přít se o experimenty. Realitu experimentálně ustavených faktů nelze zpochybňovat.

V oblasti praxeologického poznání ale úspěch či neúspěch nemluví tak srozumitelným jazykem, kterému by každý snadno rozuměl. Zkušenost odvozená výlučně z komplexních jevů nebrání vzniku výkladů založených na zbožných přáních. Sklony naivního člověka považovat své jakkoli mylné a rozporné myšlenky za všemocné nejsou nikdy zjevně a jednoznačně vyvráceny zkušeností. Ekonom nikdy nedokáže omyl ekonomických pomatenců a zázračných léčitelů stejným způsobem, jako ho dokáže lékař šamanovi či šarlatánovi.

Historie promlouvá pouze k těm lidem, kteří vědí, jak ji interpretovat na základě správných teorií.

Význam této fundamentální epistemologické odlišnosti se ukáže jasně v okamžiku, když si uvědomíme, že praktické využití ekonomického učení vyžaduje jeho schválení veřejným míněním. Uskutečnění technologické inovace v tržním hospodářství nevyžaduje nic víc než to, aby si její smysluplnost uvědomila jedna či několik osvícených myslí. Hloupost a omezenost mas nemůže pionýrům zabránit v provedení inovace. Nepotřebují, aby jim nevšímavé masy jejich inovaci schválily. Mohou se do svých projektů pustit, i když se jim všichni ostatní smějí.

Když se později na trhu objeví lepší a levnější výrobky, tito posměváčci se o ně budou rvát. Ať je člověk jakkoli omezený, umí rozpoznat rozdíl mezi levnou a drahou botou a docenit užitečnost nových výrobků.

Na poli společenské organizace a hospodářských politik je ale situace jiná. Zde jsou sebelepší teorie k ničemu, když se s nimi neztotožní většina lidí. Bez ohledu na systém vlády si nelze představit situaci, že by vláda mohla trvale provozovat politiky, které jsou s veřejným míněním v rozporu. Filozofie většiny nakonec zvítězí. V dlouhém období nemůže existovat nic takového jako nepopulární systém vlády. Odlišnosti mezi demokracií a despotismem nemají na konečný výsledek vliv.

Rozdíl bude pouze ve způsobech, jimiž bude systém vlády přizpůsoben názorům zastávaným veřejností. Nepopulární autokraté mohou být zbaveni pozic pouze revolučním převratem, zatímco nepopulární demokratičtí vládci budou mírově zbaveni svého postavení v nadcházejících volbách.

Veřejné mínění neurčuje jen jedinečné postavení, jemuž se ekonomie těší v komplexu myšlení a poznání. Determinuje celý proces lidských dějin.

Obvyklé diskuse ohledně úlohy, kterou hraje v lidských dějinách jedinec, neukazují správným směrem. Vše, co je myšleno, uděláno a dosaženo, je výsledkem snahy jedinců. Nové myšlenky a inovace vznikají vždy zásluhou mimořádných lidí. Tito velcí lidé ale nemohou uspět při přizpůsobování společenských podmínek svým plánům, pakliže nepřesvědčí veřejné mínění.

Rozkvět lidské společnosti závisí na dvou faktorech: intelektuální schopnosti mimořádných lidí stvořit zdravé společenské a ekonomické teorie a schopnosti těchto či jiných lidí učinit tyto ideologie stravitelnými pro většinu.

Masy, zástupy obyčejných lidí, nedají vzniknout žádné myšlence, správné ani mylné. Pouze si vybírají mezi ideologiemi vytvořenými intelektuálními vůdci lidstva. Jejich volba je ovšem konečná a určuje běh věcí. Rozhodnou-li se pro špatné doktríny, nic nezabrání katastrofě, jež nastane.

Společenská filozofie osvícenství si neuvědomila nebezpečí, která mylné myšlenky mohou přivodit. Výhrady často vznášené proti racionalismu klasických ekonomů a utilitárních myslitelů jsou neopodstatněné. V jejich doktrínách ale lze jednu vadu objevit. Lehkovážně předpokládali, že správné myšlenky převáží pouze v důsledku své správnosti. Nikdy se nezamysleli nad tím, že veřejné mínění může zastávat falešné ideologie, jejichž uskutečnění by poškodilo blahobyt lidí a rozvrátilo společenskou spolupráci.

Dnes se stalo módou hanět ty myslitele, kteří kritizovali víru liberálních filozofů v obyčejného člověka. Burke a Haller, Bonald a de Maistre ale věnovali pozornost základnímu problému, jejž liberálové opomněli. V hodnocení mas si zachovávali větší realismus než jejich protivníci.

<!-- Source: ESPEAK_AUDIO-chapter_168c-OPTIMIZED.md -->

Konzervativní myslitelé samozřejmě podléhali iluzi, že by mohl být zachován tradiční systém paternalistické vlády a strnulost ekonomických institucí. Obdivovali starý režim, který přinesl lidem prosperitu a dokonce i zhumani-zoval válku. Neuvědomovali si ale, že právě tyto skutečnosti přivodily zvýšení počtu obyvatel, a tím vytvořily nadbytek obyvatel, pro které ve starém systému ekonomických omezení nebylo místo.

Zavírají oči před růstem třídy lidí stojících mimo hranice společenského řádu, o jehož zachování usilují. Nepřišli s žádným řešením nejpalčivějšího problému, s nímž se lidstvo muselo potýkat v předvečer průmyslové revoluce.

Kapitalismus dal světu to, co potřeboval: vyšší životní úroveň pro neustále rostoucí počet lidí. Liberálové, pionýři a zastánci kapitalismu ale přehlédli jednu základní věc. Jakkoli prospěšný společenský systém nemůže fungovat, není-li podporován veřejným míněním. Neočekávali úspěch antikapitalistické propagandy. Poté co liberálové vyvrátili báchorky o božském poslání pomazaných králů, propadli neméně iluzorní doktríně – neodolatelné moci rozumu, neomylnosti volonté générale a božskému vnuknutí většin. Domnívali se, že v dlouhém období nemůže nic zastavit neustálé zlepšování sociálních podmínek. Jakmile filozofie osvícenství odhalila staré pověry, nastolila jednou provždy vládu rozumu. Politiky svobody přinesou tak přesvědčivou ukázku požehnání nové ideologie, že ji žádný inteligentní člověk nebude zpochybňovat. A naprostá většina lidí, tvrdili filozofové, je inteligentní a schopna správně uvažovat.

Staré liberály nikdy nenapadlo, že většina může interpretovat historické události na základě jiných filozofií. Neočekávali popularitu, kterou v devatenáctém a dvacátém století získají myšlenky, jež by oni nazývali reakčními, pověrami či holým nerozumem. Tolik lpěli na předpokladu, že všichni lidé jsou vybaveni schopností správného uvažování, že si zcela špatně vyložili význam předzvěstí vznikajících problémů.

Domnívali se, že veškeré nepříjemné události jsou pouhými přechodnými problémy, nahodilými událostmi, jimž filozofové pohlížející na historii lidstva sub specie aeternitatis nemohou přisuzovat žádný význam. Ať již reakcionáři říkali cokoli, jednu skutečnost nemohli popřít: to, že kapitalismus zajistil rychle rostoucímu počtu obyvatel postupně se zlepšující životní úroveň.

A právě tuto skutečnost velká většina lidí popírala. Klíčovým bodem veškerého socialistického učení, a obzvláště učení Marxova, je tvrzení, že kapitalismus vede ke zvyšujícímu se ožebračování pracujících mas. V kapitalistických zemích nelze mylnost této teorie přehlédnout. V zaostalých zemích, jichž se kapitalismus příliš nedotkl, se nezdá být smysluplné bezprecedentní nárůst počtu obyvatel hodnotit jako neustálé zhoršování životní úrovně mas. Tyto země jsou chudé v porovnání s rozvinutějšími zeměmi. Jejich chudoba je výsledkem rychlého nárůstu obyvatelstva.

Tyto národy raději vychovávají více potomků namísto toho, aby zvýšily svou životní úroveň. To je jejich rozhodnutí. Skutečnost ale zůstává taková, že měly bohatství na to, aby prodloužily průměrnou délku života. Nedokázaly by uživit více dětí, kdyby předtím nedošlo k vytvoření více prostředků jejich výživy.

Nicméně nejen marxisté, ale i mnozí údajní „buržoazní" autoři přiznávají, že Marxův popis vývoje kapitalismu byl v podstatě historií minulých sta let potvrzen.

Přírodní vědy jsou v konečném důsledku založeny na faktech vypozorovaných při laboratorních experimentech. Fyzikální a biologické teorie jsou s těmito skutečnostmi porovnávány, a nejsou-li s nimi v souladu, jsou odmítnuty. Rozvoj těchto teorií stejně jako zdokonalení technologických a terapeutických postupů vyžaduje více laboratorního výzkumu a jeho lepší kvalitu. Toto experimentální zkoumání vyžaduje čas, usilovnou práci odborníků a nákladný materiál. Výzkum dnes již nemohou provádět nemajetní osamoce-ní vědci, byť by byli sebegeniálnější.

Základ současné experimentální vědy tvoří ohromné laboratoře podporované vládami, univerzitami, nadačními fondy a velkými podniky. Práce v těchto institucích získala podobu profesionální rutiny. Většina lidí pracujících na těchto projektech je tvořena techniky zaznamenávajícími skutečnosti, které pionýři, z nichž jsou někteří také experimentátory, jednoho dne použijí jako stavební kameny svých teorií.

Pro pokrok vědeckých teorií mají výsledky vědce provádějícího a zaznamenávajícího měření pouze pomocnou úlohu. Jeho objevy přinášejí ale často okamžitě výsledky v podobě zlepšení terapeutických postupů a zdokonalení podnikání.

<!-- Source: ESPEAK_AUDIO-chapter_168d-OPTIMIZED.md -->

Lidé přehlížejí zásadní epistemologické rozdíly mezi přírodními vědami a vědami o lidském jednání a domnívají se, že rozvoji ekonomického poznání by prospělo provádění ekonomického výzkumu pomocí osvědčených postupů institucí provádějících zdravotní, fyzikální či chemický výzkum. Na takzvaný ekonomický výzkum byly vydány značné peněžní částky. Všechny podporované instituty ale ve skutečnosti zkoumají nedávnou ekonomickou historii.

Je určitě chvályhodné podporovat studium hospodářských dějin. Ať již budou závěry takových studií jakkoli poučné, nesmíme je zaměňovat se studiem ekonomie. Jejich výsledkem nejsou fakta v tom smyslu, v jakém je toto slovo používáno, hovoříme-li o laboratorních testech. Nepřinášejí stavební kameny ke stavbě aposteriorních hypotéz a teorémů. Naopak. Nemají smysl, nejsou-li interpretovány ve světle teorií, jež byly vyvinuty bez odkazu na tato fakta. Není třeba v tomto ohledu nic dodávat k tomu, co bylo řečeno v předchozích kapitolách.

Žádný spor ohledně příčin nějaké historické události není možné rozhodnout na základě zkoumání faktů, které nejsou vedeny konkrétními praxeologickými teoriemi.

