# Chapter 185

## Audio Narration

- [chapter_185a.mp3](../5-audio-chunks-espeak/chapter_185a.mp3)
- [chapter_185b.mp3](../5-audio-chunks-espeak/chapter_185b.mp3)

## Content

<!-- Source: ESPEAK_AUDIO-chapter_185a-OPTIMIZED.md -->

Když zpětně popisoval důvody napsání Nationalökonomie, neměl Mises žádné pochyby o tom, že usiloval o uchopení dvou palčivých záležitostí, jež zůstaly jeho mengerovskými předchůdci nevyřešeny: statutu konceptu rovnováhy a rozdvojení mezi monetární teorií a teorií hodnoty. Co se týče té první, Mises napsal:

Ve svém pojednání se snažím brát koncept statické rovnováhy pouze jako pomocný a využívat tuto čistě hypotetickou abstrakcí jen jako prostředek k přiblížení se pochopení stále se měnícího světa. Jedním z nedostatků mnoha ekonomických teoretiků je právě to, že zapomněli na důvod provázející zavedení tohoto hypotetického konceptu do naší analýzy. Nemůžeme bádat bez této představy světa, v němž nedochází ke změnám; musíme ji však využívat pouze ke studiu změn a jejich dopadů, což znamená ke studiu rizika a nejistoty, tedy zisků a ztrát.

Co se týče snahy o začlenění peněz do mengerovského teoretického systému, označil Mises za bezprostřední inspiraci své oponenty v debatě o kalkulaci v socialismu, jež probíhala ve 30. letech. Tito ekonomičtí teoretikové prosazovali pod vlivem přístupu všeobecné rovnováhy matematické řešení problému socialistické kalkulace. Mises v této souvislosti prohlásil:

Nedokázali odpovědět na zcela základní námitku: Jak může být ekonomická aktivita, jež vždy sestává z preferování a odsouváním stranou – tedy z činění nerovných hodnocení –, přetvořena v rovná hodnocení a využití rovnic? Socialisté tak přišli s absurdním doporučením nahradit peněžní kalkulaci tržního hospodářství rovnicemi matematické katalaxie a zobrazit situaci, z níž je lidské jednání eliminováno.

Mises si ale uvědomoval, že bez plnohodnotné teorie monetární kalkulace, jež se bude zcela opírat o jednotnou teorii ekonomiky peněžní směny, nelze definitivně odmítnout socialistické postoje. V souladu s tím Mises odhalil:

Má Nationalökonomie mi konečně dopřála příležitost ukázat problémy ekonomické kalkulace v plném světle… Teprve v souvislosti s vysvětleními předloženými ve třetím díle mojí Nationalökonomie dosáhla má teorie peněz úplnosti. Dokončil jsem tak projekt, jejž jsem započal o pětatřicet let dříve. Spojil jsem teorii nepřímé a přímé směny do uceleného systému lidského jednání.

Nationalökonomie tedy označovala vrchol mengerovského teoretického přístupu a skutečné vzkříšení rakouské ekonomické školy. Příčinně-realistický přístup nyní měl své velké systematické pojednání, které potřeboval k definitivnímu odlišení od konkurenčních přístupů k teorii cen. Při srovnání Nationalökonomie s vlivnou reformulací přístupu všeobecné rovnováhy, již Hicks vytvořil ve Value and Capital – ta představovala fúzi walrasovsko-paretovské a wieserovsko-schumpeterovské tradice –, byly alespoň jasně a neomylně odhaleny základní a nepřekonatelné rozdíly mezi mengerovským a walrasovským přístupem.

Hayekova reakce na Nationalökonomie svědčí o hluboké propasti oddělující Misesův mengerovský přístup k ekonomické teorii od přístupu přívrženců fúze ze čtvrté generace. Ačkoliv Hayek v recenzi z roku 1941 v zásadě s dílem souhlasí, je zmaten skutečností, že Mises nebyl ovlivněn „všeobecným vývojem naší vědy v průběhu období, kterého se dílo týká", a že vývoj Misesova myšlení v tomto období „vypadá jako záměrně autonomní".

Hayekův zmatek pramení z nepochopení skutečnosti, že Nationalökonomie představovala Misesův záměrný pokus o „autonomní" rekonstrukci paradigmatu, jež nemohl být v souladu s „všeobecným vývojem" ekonomie ve směru Hayekem schvalované walrasovsko-marshallovské fúze. Na to obzvláště ukazuje Hayekova předpověď, že „centrální část" knihy, totiž kapitoly o peněžní kalkulaci a katalaxii, nebudou předmětem hlavního zájmu většiny čtenářů. Právě to však jsou samozřejmě kapitoly, které obsahují podstatu rekonstruovaného systému mengerovské ekonomické teorie.

<!-- Source: ESPEAK_AUDIO-chapter_185b-OPTIMIZED.md -->

Rakouská škola byla díky vydání Nationalökonomie na počátku roku 1940 připravena na rázný návrat, avšak přišla pohroma. Odříznut od německy mluvícího trhu válkou v Evropě zkrachoval její švýcarský vydavatel a prodej a distribuce Misesova díla ustaly. V době, kdy Yale University Press v roce 1949 vydal jeho anglickou verzi, bylo už pozdě na bezprostřední obnovu vlivu mengerovské teorie cen uvnitř ekonomické teorie hlavního proudu. Vůdcovství v čisté teorii se po válce přesunulo z Evropy do Spojených států, a to z důvodu odchodu mnoha ekonomů ze střední Evropy do Ameriky, spolu se značným rozvojem vyššího vzdělávání ve Spojených státech vyvolaným příspěvky na pokrytí školného, které zavedl G. I. Bill.

Ve stejné době se v USA rozvíjely intelektuální proudy, jež vedly ke sloučení marshallovského a walrasovského přístupu do nepřemožitelné ortodoxie. Marshallovská teorie cen v různých podobách vévodila od 20. let učebnicím a bakalářskému vzdělávání v USA, avšak začala koncem 30. let 20. století pomalu ztrácet na přitažlivosti. V té době si totiž začali ekonomové uvědomovat meze marshallovské metody dílčí rovnováhy, které byly základem revoluce nedokonalé konkurence, a v dílech, jako byla Monopolistic Competition and General Equilibrium Theory Roberta Triffina, byly učiněny pokusy o její začlenění do teorie všeobecné rovnováhy.

Mezitím byla ale analýza dílčí rovnováhy přenesena po první světové válce na středozápad Spojených států, kde ji šířil Jacob Viner, který se ji naučil od svého marshallovského učitele Taussiga. Přístup dílčí rovnováhy byl spolu s konceptem dokonalé konkurence Franka Knighta přijat Vinerovými studenty na Chicagské univerzitě. Formální sloučenině Marshalla, Knighta a Vinera, nazývané také „chicagská teorie cen", byla dána definitivní podoba v knize George Stiglera The Theory of Competitive Price, vydané roku 1942.

Stiglerova učebnice, jejíž další vydání nesla název The Theory of Price, byla předzvěstí a inspirací záplavy středně pokročilých učebnic teorie cen a mikroekonomie, jejichž prostřednictvím byla marshallovská analýza dílčí rovnováhy vštěpována generacím amerických bakalářů v poválečné éře. Netřeba říkat, že tyto knihy nijak nevysvětlovaly čtenářům problémy monetární kalkulace, ale dokonce ani neupozorňovaly na existenci takových problémů.

