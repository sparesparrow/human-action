# Chapter 163

## Audio Narration

- [chapter_163a.mp3](../5-audio-chunks-espeak/chapter_163a.mp3)
- [chapter_163b.mp3](../5-audio-chunks-espeak/chapter_163b.mp3)

## Content

<!-- Source: ESPEAK_AUDIO-chapter_163a-OPTIMIZED.md -->

Nejsou žádné pochybnosti o nemožnosti uvést v život syndikalistické myšlenky, podle nichž by příjmy podniku měly zcela připadnout zaměstnancům a nic by nemělo připadnout na úhradu úroků z investovaného kapitálu a zisky. Chce-li někdo odstranit to, čemu se říká „nezasloužený příjem", musí zavést socialismus.

4. Cechovní socialismus a korporativismus

Myšlenka cechovního socialismu a korporativismu se vyvinula ze dvou odlišných myšlenkových směrů.

Obhájci středověkých institucí dlouho opěvovali výhodnost cechů. K odstranění údajných neduhů tržního hospodářství je prý třeba se jednoduše navrátit k osvědčeným způsobům minulosti. Veškeré tyto výpady jsou ovšem jalové. Tito kritici se nikdy nepokusili konkretizovat své návrhy či předložit konkrétní plány na ekonomickou rekonstrukci společenského řádu. Pouze hovoří o údajné nadřazenosti starých kvazizastupitelských shromáždění typu francouzských États généraux a německých Ständische Landtage oproti moderním parlamentním sborům. Ale i co se týče tohoto ústavního problému, jejich myšlenky zůstávají velmi vágní.

Druhý zdroj cechovního socialismu lze objevit ve specifických politických podmínkách Velké Británie. Když se vyostřil konflikt s Německem a vedl nakonec v roce 1914 k válce, začali mít mladí britští socialisté problém se svým programem. Obdiv příznivců fabiánského socialismu ke státu a jejich velebení německých a pruských institucí byly samozřejmě problematické v době, kdy jejich vlastní země byla zapojena do nemilosrdného boje proti Německu. Proč bojovat proti Němcům, když „nejpokrokovější" intelektuálové v zemi prahli po přijetí německých sociálních politik?

Bylo možné velebit britskou svobodu oproti pruskému nevolnictví a zároveň doporučovat politiky prováděné Bismarckem a jeho následovníky? Britští socialisté prahli po zvláštní britské odrůdě socialismu, jež by byla co možná nejvzdálenější socialismu germánskému. Šlo tak o zkonstruování socialismu bez nadřazenosti totalitního státu a státní všemocnosti, tedy o individualistickou verzi kolektivismu.

Řešení tohoto problému není o nic méně nemožné než sestrojení kulatého čtverce. Mladíci z Oxfordu se ho ale sebevědomě pokusili vyřešit. Pro svůj program si od málo známé skupiny obhájců středověku vypůjčili jméno cechovní socialismus. Své schéma označili za průmyslovou samosprávu, což byla ekonomická obdoba nejvěhlasnějšího principu anglické politické vlády, místní vlády. Vedoucí úlohu ve svých plánech přiřkli nejmocnější britské zájmové skupině, odborům. Učinili tak vše, aby byl jejich plán Angličany stravitelný.

Ovšem ani tyto podmanivé ozdoby, ani vtíravá a hlučná propaganda nemohly ošálit inteligentní lidi. Předložený plán byl rozporný a jeho neproveditelnost do nebe volající. Za několik málo let upadl v zemi svého vzniku v naprosté zapomnění.

Pak ale přišlo zmrtvýchvstání. Italští fašisté nutně potřebovali vlastní ekonomický program. Poté co se odštěpili od mezinárodních stran marxistického socialismu, nemohli se nadále vydávat za socialisty. Hrdí potomci neporazitelných římských legionářů ale nebyli ani ochotni učinit ústupky západnímu kapitalismu či pruskému intervencionismu, falešným ideologiím barbarů, kteří zničili jejich slavnou říši. Pustili se do hledání sociální filozofie, jež by byla výlučně a čistě italská.

Není důležité, zda věděli, že jejich evangelium je pouhou kopií britského cechovního socialismu, nebo ne. Stato corporativo však každopádně byl jen přejmenovanou verzí cechovního socialismu. Rozdíly bylo možné najít pouze v nevýznamných maličkostech.

Korporativismus byl okázale šířen bombastickou fašistickou propagandou a tato kampaň dosáhla výrazného úspěchu. Mnozí zahraniční autoři nadšeně vychvalovali zázračné úspěchy nového systému. Vlády Rakouska a Portugalska zdůrazňovaly, že jsou pevně oddány ctnostným myšlenkám korporativismu. Papežská encyklika Quadragesimo anno z roku 1931 obsahovala pasáž, která mohla – ale nemusela – být vyložena jako schválení korporativismu. V každém případě však je skutečností, že katoličtí autoři podporovali tento výklad v knihách, jež byly vydány se souhlasem církevních autorit.

<!-- Source: ESPEAK_AUDIO-chapter_163b-OPTIMIZED.md -->

Ani italští fašisté, ani vlády Rakouska a Portugalska se však nikdy vážně nepokusily nastolit korporativistickou utopii. Italové označili rozličné instituce nálepkou korporativistická a změnili profesorské stolce politické ekonomie na economia politica e corporativa. Nikdy ale nepřišel okamžik, kdy by byl uveden do praxe tak často zmiňovaný základní prvek korporativismu – samospráva různých odvětví obchodu a průmyslu. Fašistická vláda lpěla prvotně na stejných principech hospodářské politiky, které přijaly všechny dnešní vlády s výjimkou čistě socialistických vlád – intervencionismu. Později postupně fašistická vláda přešla k německému systému socialismu, tj. úplné kontrole hospodářských činností státem.

Základní myšlenkou jak cechovního socialismu, tak korporativismu je to, že každé odvětví podnikání tvoří monopolistickou jednotku, cech či corporazione. Tato jednotka se těší plné autonomii; má pravomoc řešit veškeré interní záležitosti bez zásahů zvenčí a bez vlivu lidí, kteří sami nejsou členy cechu. Vzájemné vztahy mezi různými cechy jsou řešeny pomocí přímého vyjednávání mezi cechy nebo rozhodnutím všeobecného shromáždění delegátů všech cechů. Vláda obvykle do tohoto procesu vůbec nezasahuje. Pouze ve výjimečných případech, není-li možné dosáhnout dohody mezi různými cechy, je povolán stát, aby rozhodl.

Cechovní socialisté měli při tvorbě tohoto mechanismu na paměti postavení britských místních vlád a vztah mezi různými místními úřady a ústřední vládou Spojeného království. Usilovali o samosprávu každého odvětví průmyslu; chtěli, jak říkají Webbovi, „právo samosprávy pro každé povolání".

