# Chapter 155

## Audio Narration

- [chapter_155a.mp3](../5-audio-chunks-espeak/chapter_155a.mp3)
- [chapter_155b.mp3](../5-audio-chunks-espeak/chapter_155b.mp3)
- [chapter_155c.mp3](../5-audio-chunks-espeak/chapter_155c.mp3)
- [chapter_155d.mp3](../5-audio-chunks-espeak/chapter_155d.mp3)
- [chapter_155e.mp3](../5-audio-chunks-espeak/chapter_155e.mp3)
- [chapter_155f.mp3](../5-audio-chunks-espeak/chapter_155f.mp3)

## Content

<!-- Source: ESPEAK_AUDIO-chapter_155a-OPTIMIZED.md -->

Takto se věci mají po dlouhou dobu ve všech nesocialistických zemích.

Popisuje-li ekonom tyto skutečnosti, nijak nehaní ani neobviňuje. Vysvětluje pouze, jaké podmínky daly odborům moc vynutit jejich minimální mzdy a jaký je skutečný význam termínu kolektivní vyjednávání.

Obhájci odborů tvrdí, že kolektivní vyjednávání pouze nahrazuje vyjednávání individuálních pracovníků vyjednáváním odborů. Ve zcela rozvinutém tržním hospodářství není vyjednávání ohledně homogenních komodit a služeb, jež jsou kupovány a prodávány ve velkých množstvích, ovlivněno způsobem, jakým jsou obchodovány nezaměnitelné komodity a služby. Kupující či prodávající zaměnitelných spotřebních statků či zaměnitelných služeb stanoví zkusmo cenu a později ji přizpůsobuje podle ohlasu, s jakým se jeho návrh setkává u dotčených lidí, dokud se nedostane do situace, kdy může koupit nebo prodat tolik, kolik potřebuje. Technicky není možné postupovat jinak. Obchodní dům nemůže se svými zákazníky smlouvat. Prostě stanoví cenu výrobku a čeká. Nekupuje-li veřejnost dostatečné množství, sníží cenu. Továrna, která potřebuje pět set svářečů, stanoví mzdu, o které se domnívá, že jí umožní najmout pět set mužů.

Dostaví-li se jich však málo, je přinucena mzdu zvýšit. Každý zaměstnavatel musí zvyšovat mzdy pro své zaměstnance až do bodu, kdy už je nezláká konkurence vyššími mzdami. Vynucování minimálních mezd postrádá smysl právě kvůli skutečnosti, že při mzdách převyšujících tento bod se neobjevují konkurenti poptávající práci v takovém množství, aby využili celou nabídku.

Kdyby byly odbory skutečně vyjednávajícími agenturami, jejich kolektivní vyjednávání by nemohlo zvýšit mzdy nad úroveň neomezovaného trhu. Dokud jsou k dispozici nezaměstnaní pracovníci, nemá zaměstnavatel důvod zvyšovat jím nabízenou mzdu. Skutečné kolektivní vyjednávání by se od vyjednávání jednotlivců katalakticky nelišilo. Stejně jako individuální vyjednávání by dalo faktický hlas těm uchazečům o zaměstnání, kteří zatím nenašli práci, kterou hledají.

Za eufemistickým názvem kolektivní vyjednávání, který používají vůdcové odborů a „propracovní" legislativa, se skrývá něco zcela jiného. Jedná se o vyjednávání s namířenou zbraní; vyjednávání mezi ozbrojenými, připravenými zbraně použít, a neozbrojenými, jimž je vyhrožováno. Nejedná se o tržní transakci, ale o diktát, jenž je zaměstnavateli vnucen. Jeho dopady se nijak neliší od dopadů vládních nařízení, k jejichž vynucení je využito policejní moci a trestních soudů. A jeho výsledkem je institucionální nezaměstnanost.

Veřejné mínění a značné množství pseudoekonomických textů na tento problém nahlíží zcela mylně. Vůbec se zde nejedná o otázku práva na sdružování. Jde o to, zda jakémukoli sdružení občanů má či nemá být uděleno privilegium beztrestně se uchylovat k násilí. Je to stejný problém, o kterém hovoříme v případě Ku-Klux-Klanu.

Zrovna tak není správné pohlížet na tento problém jako na „právo na stávku". Nejde totiž o právo na stávku, ale o právo přinutit vyhrožováním nebo násilím jiné lidi stávkovat a dále právo zabránit komukoli pracovat na pracovišti, na kterém odbory stávku vyhlásily. Jestliže odbory hovoří o právu na stávku při ospravedlnění takového vyhrožování násilím a násilí samotného, je to stejné, jako kdyby nějaká náboženská skupina hovořila o právu na svobodu svědomí při ospravedlňování pronásledování bezvěrců.

Když zákony některých zemí v minulosti odepřely zaměstnancům právo zakládat odbory, byly vedeny myšlenkou, že takové odbory nemají žádný jiný cíl než uchylovat se k násilí a vyhrožování. Když úřady někdy v minulosti poslaly své ozbrojené složky, aby chránily zaměstnavatele, jejich zmocněnce a jejich majetek proti útokům stávkujících, nedopouštěly se tím činů nepřátelských „práci". Dělaly prostě jen to, co je hlavní povinností vlády. Pokoušely se zachovat si své výlučné právo uchylovat se k násilí.

Není úkolem ekonomie pouštět se do zkoumání otázek okolo kompetenčních stávek a nejrůznějších zákonů (obzvláště zákonů amerického New Dealu), které byly zjevně zaměřeny proti zaměstnavatelům a které udělily odborům privilegované postavení. Rozhodující je pouze jediná věc. Nařídí-li vláda nebo podaří-li se odborům skrze tlak a donucení stanovit mzdové sazby nad úrovní potenciálních tržních sazeb, dojde k institucionální nezaměstnanosti.

<!-- Source: ESPEAK_AUDIO-chapter_155b-OPTIMIZED.md -->

Prostředky směny a peníze jsou produkty trhu. Věc se stává prostředkem směny či penězi, když s ní lidé provádějí tržní transakce. Vlády vedou k zásahům do měnových záležitostí stejné pohnutky jako v případě jiných směn, tedy když je například třeba rozhodnout, zda nesplnění smluvních povinností jedné ze stran zakládá důvod použití síly ze strany vlády.

Jestliže jedna ze stran (či strany obě) dočasně své povinnosti přestanou plnit, stává se, že je věc předána soudu, aby rozhodl, jakým způsobem má ke splnění smlouvy dojít. Je-li součástí plnění peněžní částka, je třeba rozhodnout, jaký význam mají peněžní smluvní ujednání mít.

Zákony dané země a soudy určují, co smluvní strany myslely, když hovořily o peněžních částkách, a stanovují, jakým způsobem bude povinnost zaplatit splněna v souladu s podmínkami smlouvy. Musí určit, co je a co není zákonným platidlem. Při této činnosti zákony ani soudy nevytvářejí peníze. Věc se stává penězi pouze tím, že ji lidé směňující komodity a služby běžně používají jako prostředek směny.

Ražba mincí byla po dlouhou dobu výsadou vládců. Tato činnost vlády původně neměla jiný cíl než razit a potvrzovat váhy a míry. Vládní punc na kousku plechu měl za úkol potvrdit jeho váhu a ryzost. Když se později panovníci uchýlili k nahrazování části drahých kovů podřadnějšími a levnějšími kovy při zachování vzhledu a jména mincí, činili tak potají a s vědomím, že podvádějí veřejnost. Jakmile lidé tuto lest odhalili, zlehčené mince byly oproti starým a kvalitnějším mincím směňovány s diskontem.

Vlády reagovaly použitím nátlaku a donucení. Zákonem zakázaly v obchodě a při úhradě odložených plateb rozlišovat mezi „dobrými" a „špatnými" penězi a v případě „špatných" peněz zavedly maximální ceny. Očekávaný výsledek se ale nedostavil. Tato nařízení nezastavila proces vyrovnávání komoditních cen a došlo k dopadům podle Greshamova zákona.

Historie vládních zásahů do měnové oblasti není pouhým seznamem zlehčování měn a neúspěšných snah zabránit nevyhnutelným důsledkům. Některé vlády nepovažovaly ražbu mincí za prostředek k podvodu, ale za veřejnou službu určenou k zajištění hladkého fungování trhu.

Ovšem i tyto vlády se často z nevědomosti nebo diletantství uchylovaly k opatřením zasahujícím do struktury cen. Když byly dva drahé kovy používány jako peníze, vlády se naivně domnívaly, že je jejich úkolem sjednotit měnový systém a nařídit pevný směnný poměr mezi zlatem a stříbrem. Tento systém se ukázal být omylem a nepřinesl bimetalismus, ale měnící se standard.

Kov nadhodnocený v zákonem stanovené pevné relaci v domácím oběhu převládal, zatímco druhý kov vymizel. Vlády nakonec od svých marných pokusů upustily a smířily se s monometalismem. Politika nákupů stříbra ve Spojených státech nebyla v podstatě nástrojem měnové politiky, šlo pouze o mechanismus zvyšování cen stříbra prospívající vlastníkům dolů, jejich zaměstnancům a příslušným státům.

<!-- Source: ESPEAK_AUDIO-chapter_155c-OPTIMIZED.md -->

Hospodářské dějiny nám ukazují případy dobře prováděných a úspěšných měnových politik, kdy jediným záměrem vlád bylo zajistit v jejich zemích hladce fungující měnový systém. Liberalismus laissez faire nezrušil tradiční vládní výsadu ražby mincí. V rukou liberálních vlád byla ale zcela změněna povaha tohoto státního monopolu. Tyto vlády zavrhly myšlenku využívat jej jako nástroj intervencionistických politik. Monopol ražby nebyl využíván kvůli fiskálním účelům či k tomu, aby zvýhodňoval některé skupiny lidí na úkor jiných. Vláda se v měnové oblasti snažila o jediné: usnadnit a zjednodušit využívání prostředku směny, jenž se díky způsobu, s nímž s ním lidé nakládali, stal penězi.

Převažoval názor, že by země měly mít zdravé měnové systémy. A toto zdraví znamenalo, že by u standardních mincí – tj. mincí, kterým zákony přiřkly neomezenou úlohu zákonného platidla – měla být náležitě ověřena a potvrzena ryzost takovým způsobem, aby bylo snadné odhalit obrušování, odírání a padělání. Vládní punc neměl žádnou jinou funkci než ověřit váhu a ryzost obsaženého kovu.

Opotřebované mince nebo mince, jejichž váha byla snížena více než umožňoval nepatrný tolerovaný limit nějakým jiným způsobem, přestaly být zákonným platidlem. Samy úřady stahovaly tyto mince z oběhu a přerážely je. Když tedy člověk obdržel neponičenou minci, nemusel ji vážit ani provádět zkoušku kyselinou, aby zjistil její váhu a ryzost.

Lidé měli na druhou stranu povinnost přinést neražený kov do mincovny a nechat si z něj vyrobit standardní mince buď zdarma, nebo za úhradu ražebného, které obvykle nepřesahovalo skutečné náklady této operace. Měny mnoha zemí se tedy staly skutečnými zlatými měnami. Došlo tak k vytvoření stabilních směnných poměrů mezi domácím zákonným platidlem a zahraničními zákonnými platidly zemí, které zastávaly stejné principy zdravých peněz. Mezinárodní zlatý standard vznikl bez mezivládních smluv a institucí.

V mnoha zemích bylo ustavení zlatého standardu způsobeno fungováním Greshamova zákona. Úloha vládních politik ve Velké Británii v tomto procesu byla omezena na pouhé potvrzení výsledků, jež Greshamův zákon přinesl; existující situace byla uznána za právní stav. V jiných zemích vlády záměrně opustily bimetalismus právě v okamžiku, kdy by změna tržního poměru mezi zlatem a stříbrem přinesla nahrazení de facto stříbrné měny převažující de facto zlatou měnou. Formální přijetí zlatého standardu v takovéto situaci již od vlády a legislativy nevyžadovalo žádné další činnosti než přijetí zákonů.

Situace byla odlišná v těch zemích, které chtěly přijmout zlatý standard a opustit – de facto nebo de jure – stříbrné či papírové měny. Když chtěla například Německá říše v 70. letech devatenáctého století zavést zlatý standard, bylo v zemi používáno stříbro. Při přijímání zlata nebylo možné jednoduše převzít procedury využité v zemích, kde zavedení zlatého standardu mělo povahu pouhého uzákonění existujícího stavu. Musela nahradit užívané stříbrné mince v rukou veřejnosti mincemi zlatými. Šlo o časově náročnou a složitou finanční operaci zahrnující rozsáhlé vládní nákupy zlata a prodeje stříbra. Obdobně musely postupovat země, které přecházely ke zlatu od papírových či úvěrových peněz.

Tyto skutečnosti je důležité si uvědomit, protože ilustrují rozdíly v podmínkách, jež existovaly v liberálních dobách a v dnešní době intervencionismu.

Nejjednodušším a nejstarším způsobem intervencionismu v měnové oblasti je zlehčování mincí neboli snižování jejich váhy a velikosti kvůli snadnějšímu splácení dluhů. Vláda přiřkne horší měnové jednotce veškeré vlastnosti zákonného platidla, které dříve měly jen lepší mince. Veškeré dlužné částky mohou být poté zákonně splaceny úhradou nominální hodnoty dluhu v horších mincích. Dlužníci získávají na úkor věřitelů. Zároveň se ale do budoucna dlužníkům stíží možnost získat úvěr.

Vzniká totiž tendence k nárůstu hrubé tržní úrokové míry, jelikož zúčastněné strany začnou brát v úvahu možnost, že opět dojde k opatřením, jež dlužníkům umožní snadněji dluhy splácet. Pro lidi zadlužené v současnosti se tedy situace zlepšuje, ale pro ty, kteří by si teprve chtěli vypůjčit, je situace horší.

K opačné situaci – zvýšení dluhu v důsledku měnových opatření – také dochází, i když jen zřídka. Nikdy ale tato situace nebyla záměrně připravovaná jako nástroj, který by měl pomoci věřitelům na úkor dlužníků. Kdykoli k ní došlo, jednalo se o nezamýšlený důsledek změn v měnové oblasti, jež byly z jiného pohledu považovány za neodkladné.

<!-- Source: ESPEAK_AUDIO-chapter_155d-OPTIMIZED.md -->

Vláda se v takové situaci smířila s dopady na odložené platby buď z toho důvodu, že považovala daná opatření za nevyhnutelná, nebo proto, že předpokládala, že věřitelé a dlužníci při sjednávání smluvních podmínek již tyto okolnosti předvídali a náležitě je do smluv zapracovali. Nejlepší příklad nám poskytnou události v Británii po napoleonských válkách nebo znovu po první světové válce. V obou případech se Británie po konci válek pomocí deflačních politik vrátila k předválečné zlaté paritě libry šterlinků. Byla odmítnuta myšlenka opustit zlatý standard a přejít k systému úvěrových peněz, jenž byl přijat za války, a smířit se se změnou tržního směnného poměru mezi librou a zlatem, ke které již došlo, a přijmout tento poměr jako novou zákonnou paritu.

Taková možnost byla zavržena jako znak národního úpadku, jako částečné odmítnutí splácet veřejný dluh a jako zákeřné pošlapání práv lidí, kteří poskytli úvěry v době před pozastavením bezpodmínečné směnitelnosti bankovek Bank of England. Lidé podléhali klamu, že zlo způsobené inflací může být následně odčiněno prováděním deflace. Návrat k předválečné zlaté paritě ale nemohl věřitelům nahradit škody, které utrpěli, pokud dlužníci své dluhy splatili během období, kdy byly peníze znehodnoceny. Vzniklá situace navíc přinesla prospěch všem, kteří během tohoto období peníze zapůjčili, a poškodila všechny, kteří si vypůjčili.

Státníci odpovědní za deflační politiku si ale nebyli vědomi významu svého konání. Neuvědomovali si dopady, které byly i pro ně samotné nežádoucí, a kdyby si je včas uvědomili, nevěděli by, jak se jim vyhnout. Jejich činnost ve skutečnosti upřednostňovala věřitele na úkor dlužníků, obzvláště držitele vládních obligací na úkor daňových poplatníků. Ve 20. letech osmnáctého století taková politika významně zhoršila problémy britského zemědělství a o sto let později situaci britského vývozu.

Bylo by ovšem chybou nazývat tyto dvě britské měnové reformy uskutečňováním intervencionismu směřujícího ke ztížení splácení dluhů. Obtížnost splácení dluhů byla pouhým nezamýšleným výsledkem politiky, jež usilovala o jiné cíle.

Kdykoli se vláda uchýlí k politice, jež vede k upřednostnění dlužníků, vždy prohlašuje, že se takové opatření nebude nikdy více opakovat. Tvrdí, že mimořádné okolnosti, které již nikdy nenastanou, vytvořily krizovou situaci, kvůli níž je nevyhnutelné uchýlit se k problematickým opatřením, které by za normálních okolností nepřipadaly v úvahu. Jednou a dost, říkají. Není mnoho práce pochopit, proč zastánci a tvůrci takových opatření přicházejí s takovými sliby. Kdyby se totiž úplné či částečné zrušení nároků věřitelů stalo běžnou politikou, půjčování peněz by zcela ustalo. Dohoda o odložených platbách totiž závisí na očekávání, že tyto nároky nebudou v budoucnu popřeny.

Z tohoto důvodu se nelze na takovéto snižování velikosti dluhu dívat jako na nástroj systému hospodářských politik, který by bylo možné považovat za alternativu jakéhokoli systému trvalé ekonomické organizace společnosti. Nejedná se v žádném případě o konstruktivní opatření. Je to bomba, která ničí a nic jiného než ničit nemůže. Je-li použita pouze jednou, otřesený úvěrový systém je ještě možné znovu obnovit. Vybuchuje-li ale opakovaně, nastává úplná zkáza.

Na inflaci a deflaci bychom se ale neměli dívat výlučně z pohledu jejich vlivu na odložené platby. Vysvětlili jsme, že penězi vyvolané změny kupní síly neovlivňují ceny různých komodit a služeb ve stejný okamžik a ve stejném rozsahu, a ukázali, jakou úlohu tato nerovnoměrnost na trhu hraje. Díváme-li se ale na inflaci a deflaci jako na prostředky k přeskupení vztahů mezi věřiteli a dlužníky, není možné si nepovšimnout, že cílů, o které vláda usiluje při uskutečnění těchto kroků, je dosaženo pouze nedokonale, a kromě toho vznikají důsledky, které jsou z pohledu vlády velmi nežádoucí.

Stejně jako v ostatních rozličných případech vládních zásahů do struktury cen jsou dosažené výsledky nejen v rozporu se záměrem vlády, ale způsobují situaci, která je dle samotné vlády méně žádoucí než situace na neomezovaném trhu.

Rozhodne-li se vláda uchýlit k inflaci, aby prospěla dlužníkům na úkor věřitelů, může uspět, pouze co se týče těch odložených plateb, které již byly sjednány. Inflace nijak nezlevní nové půjčky. Naopak. Zdraží je kvůli vzniku kladné cenové přirážky. Je-li inflace dotažena až do svých konečných důsledků, zcela zastaví sjednávání odložených plateb vyjádřených ve znehodnocujících se penězích.

<!-- Source: ESPEAK_AUDIO-chapter_155e-OPTIMIZED.md -->

Vývoj moderních způsobů měnové manipulace

Kovové peníze nejsou předmětem manipulace ze strany vlády. Vláda samozřejmě může uzákonit ustanovení o zákonném platidle. Fungování Greshamova zákona ale povede k výsledkům, které znemožní dosažení cílů, o něž vláda usilovala. Z tohoto pohledu se zdá, že kovový standard představuje překážku veškerým pokusům zasahovat měnovou politikou do tržních jevů.

Při zkoumání vývoje, jenž přinesl vládám možnost ovlivňovat národní měnové systémy, je třeba nejprve zmínit jeden z nejzásadnějších omylů klasických ekonomů. Jak Adam Smith, tak David Ricardo považovali náklady spojené se zachováním kovové měny za plýtvání. Domnívali se, že nahrazení kovových peněz papírovými umožní využít kapitál a práci, jež jsou potřeba k výrobě množství zlata a stříbra pro měnové účely, k výrobě statků přímo uspokojujících lidské potřeby.

Na této myšlence vystavěl Ricardo svůj Návrh k zajištění hospodárné a bezpečné měny, poprvé publikovaný v roce 1816. Ricardův plán ale upadl v zapomnění. Ovšem až mnoho desetiletí po jeho smrti byla v řadě zemí přijata hlavní myšlenka tohoto návrhu pod označením standard zlaté devizy, jehož cílem bylo snížit údajné plýtvání spojené s fungováním zlatého standardu dnes označovaného jako „klasický" či „ortodoxní".

V klasickém zlatém standardu drží jedinci část své hotovosti ve zlatých mincích. Ve standardu zlaté devizy má ale hotovost v držení jednotlivců výhradně podobu peněžních substitutů. Tyto peněžní substituty jsou směnitelné v zákonném poměru za zlato či měny cizích zemí majících zlatý standard nebo standard zlaté devizy. Měnové a bankovní instituce se ale snaží zabránit veřejnosti ve výběru zlata z centrální banky pro účely domácí držby hotovosti. Hlavním cílem směnitelnosti za zlato je totiž zajistit stabilitu směnných kurzů mezi měnami.

Při analýze problémů standardu zlaté devizy si všichni ekonomové – včetně autora této knihy – neuvědomovali skutečnost, že dává vládám do rukou moc snadno manipulovat s národními měnami. Ekonomové lehkovážně předpokládali, že žádná vláda civilizované země by standard zlaté devizy záměrně nevyužila jako nástroj inflační politiky. Samozřejmě nesmíme přecenit úlohu, kterou standard zlaté devizy hrál při inflačních dobrodružstvích minulých dekád. Hlavním faktorem byla proinflační ideologie a standard zlaté devizy se stal pouze pohodlným nástrojem k uskutečnění inflačních plánů. Jeho neexistence přijetí inflačních opatření nezabránila. Spojené státy měly v roce 1933 stále více méně klasický zlatý standard. Tato skutečnost ale nezabránila inflaci New Dealu. Spojené státy jediným opatřením zestátnily zlato držené jejich občany, zrušily klasický zlatý standard a devalvovaly dolar ve vztahu ke zlatu.

Nový druh standardu zlaté devizy, který byl vyvinut v době mezi první a druhou světovou válkou, je možné nazývat flexibilní standard zlaté devizy nebo jednoduše flexibilní standard. V tomto systému centrální banka nebo instituce označovaná jako devizový vyrovnávací účet volně směňuje peněžní substituty, jež jsou národním zákonným platidlem buď za zlato nebo za devizy a obráceně. Tyto obchody se uskutečňují za kurz, který není pevně stanoven, ale mění se. Existuje flexibilní parita, jak tuto situaci lidé označují. Tato flexibilita je ovšem téměř vždy jednostranná.

Vlády využívaly svou pravomoc ke snižování hodnoty národní měny ve vztahu ke zlatu a těm zahraničním měnám, jejichž směnný poměr ke zlatu neklesal; nikdy ne opačně. Když byla parita měně jiné země zvýšena, bylo to jen v důsledku poklesu hodnoty této měny (ve vztahu ke zlatu či ostatním měnám, jejichž poměr ke zlatu se nezměnil). Cílem bylo opětovně nastolit soulad mezi oceněním této konkrétní zahraniční měny a oceněním zlata a měn ostatních zemí.

Je-li pokles parity velmi viditelný, je označován za devalvaci. Není-li změna parity tak velká, popisují ji finanční analytici jako oslabení mezinárodního ocenění dotyčné měny. V obou případech se obvykle říká, že daná země zvýšila cenu zlata.

<!-- Source: ESPEAK_AUDIO-chapter_155f-OPTIMIZED.md -->

Vymezení flexibilního standardu nesmíme z katalaktického pohledu zaměňovat s jeho popisem z pohledu právního. Vyvstalé konstituční problémy neovlivňují charakteristiku aspektů katalaktických. Nezáleží na tom, zda je pravomoc změnit paritu svěřena zákonodárné či exekutivní části vlády. Je nepodstatné, zda zmocnění udělené exekutivě je trvalé, jako tomu bylo ve Spojených státech v případě legislativy New Dealu, nebo časově omezené, kdy po uplynutí stanoveného času již úředníci nesmějí další devalvaci provádět. Z ekonomického pohledu záleží pouze na tom, že princip pevné parity byl nahrazen principem parit flexibilních.

Ať je ale právní stav jakýkoli, žádná vláda by se nemohla pustit do „zvyšování ceny zlata", kdyby se veřejné mínění postavilo proti takovéto manipulaci. Je-li naopak veřejné mínění takovému kroku nakloněno, žádná technická zákonná překážka takovou změnu nemůže zcela vyloučit a dokonce ji ani krátkodobě oddálit. Události ve Velké Británii v roce 1931, ve Spojených státech v roce 1933 a ve Francii a ve Švýcarsku v roce 1936 jasně ukazují, že aparát parlamentní vlády je schopen pracovat velmi rychle, schvaluje-li veřejné mínění názory takzvaných expertů ohledně výhodnosti a nutnosti devalvace měny.

Jedním z hlavních cílů devalvace měny – ať již ve velkém či malém rozsahu – je, jak ukážeme dále v textu, změna podmínek zahraničního obchodu. Tyto dopady na zahraniční obchod znemožňují malé zemi provádět manipulaci s vlastní měnou bez ohledu na to, co dělají země, s nimiž má daná země nejužší obchodní svazky. Tyto země jsou nuceny následovat kroky měnové politiky svého významného obchodního partnera. Co se týče měnové politiky, stávají se malé země dobrovolně satelity zahraniční mocnosti.

Tím, že zachovávají pevný kurz své měny k měně monetárně „vrchnostářské země", provádějí veškeré změny, které ve své paritě ke zlatu a jiným měnám provádí „vrchnost". Vytváří měnový blok a integrují svou zem do měnové oblasti. Nejznámějším takovým blokem či oblastí je šterlinkový blok či šterlinkové oblast.

Flexibilní standard nesmíme zaměňovat se situací v některých zemích, kde vlády pouze vyhlásily oficiální paritu domácí měny ke zlatu a zahraničním měnám, aniž by ji ve skutečnosti nastolily. Definičním znakem flexibilního standardu je to, že jakékoli množství domácích peněžních substitutů může být směněno v poměru daném paritou za zlato či devizy a naopak.

Centrální banka (nebo jakákoli jiná vládní instituce, které je tento úkol svěřen) za tuto paritu nakupuje a prodává jakékoli množství domácí měny a zahraniční měny přinejmenším jedné ze zemí, jež je také na zlatém standardu, případně na standardu flexibilním. Domácí bankovky jsou tak skutečně směnitelné.

Pakliže tuto základní vlastnost flexibilní standard nemá, nařízení stanovující určitou paritu mají zcela odlišný význam a přinášejí zcela odlišné výsledky.

