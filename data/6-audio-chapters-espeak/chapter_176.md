# Chapter 176

## Audio Narration

- [chapter_176a.mp3](../5-audio-chunks-espeak/chapter_176a.mp3)
- [chapter_176b.mp3](../5-audio-chunks-espeak/chapter_176b.mp3)

## Content

<!-- Source: ESPEAK_AUDIO-chapter_176a-OPTIMIZED.md -->

Wieser byl prvním velkým učitelem Machlupa, který absolvoval jeho jednoroční kurz teorie dvakrát. Haberler navštěvoval Wieserův kurz a později studoval s Wieserovým následovníkem, Hansem Mayerem, který v roce 1922 převzal Wieserovo místo na univerzitě.

Protože Wieserovy přednášky těsně kopírovaly Social Economics – buď přímo četl, nebo ji víceméně znal zpaměti – nebylo překvapující, že členové čtvrté generace považovali Wieserovo pojednání za základní teoretický výstup rakouské školy. Hayek v roce 1926 napsal, že Theorie der gesellschaftlichen Wirtschaft nebyla jen jediným důsledným zpracováním ekonomické teorie vytvořeným moderní subjektivistickou školou, ale především představuje dílo, které může být největší syntézou, jíž bylo v té době ekonomickou teorií dosaženo.

Oskar Morgenstern knihu roku 1927 oslavoval jako dílo, jež se stalo nejdůležitější formulací rakouské teorie a největším systematickým pojednáním napsaným rakouským ekonomem, v němž je princip mezního užitku prozkoumán do všech svých důsledků. Charakterizoval ji také jako jednu z těch všeobecně zajímavých knih, které představují přelom ve vývoji ekonomické teorie.

Stejně důležitá jako Wieserovo pojednání byla v letech formování čtvrté generace Schumpeterova první kniha Das Wesen, kde obhajoval model všeobecné rovnováhy jakožto klíčový koncept čisté ekonomické teorie. Ukazuje se, že tato kniha měla na mladé ekonomické teoretiky ještě větší vliv. Hayek ve svých spisech odkazuje na „jeho skvostnou knihu" a tvrdí, že myšlenky v jeho díle jsou velmi podstatné pro pochopení vývoje ekonomické teorie.

Morgenstern vzpomínal, že Das Wesen bylo ve Vídni lačně čteno i dlouho po první světové válce, přičemž jeho mladická svěžest a ráznost se mladým studentům zamlouvaly. Sám pamatoval na pocit prozření, který se dostavil, když knihu poprvé dostal do ruky.

Machlup byl Schumpeterem také ohromen. Stěžoval si, že byl nespravedlivě vyloučen z členstva rakouské školy pro svůj obdiv k matematické škole z Lausanne. I on přijal Schumpeterovu vizi účelu a metody čisté teorie. V článku mapujícím Schumpeterovu ekonomickou metodologii Machlup přiznává Schumpeterovi dokonalé pochopení obecné epistemologie a vědecké metody.

Z Machlupových vlastních obsáhlých spisů o metodologii je zřejmé, že přijal postoj metodologické tolerance. Ten by se dal zestručnit do dvou tvrzení: zaprvé, že úplné vysvětlení komplexní ekonomické reality vyžaduje historickou a statistickou, stejně jako teoretickou analýzu; zadruhé, že ekonomická teorie svými schématy, modely a teorémy definuje a popisuje podstatné souvislosti.

<!-- Source: ESPEAK_AUDIO-chapter_176b-OPTIMIZED.md -->

Tyto modely dílčí či všeobecné rovnováhy jsou skutečně arbitrárními konstrukcemi, které logicky předcházejí skutečná fakta. Nejsou ale pouhými „apriorními spekulacemi", protože jsou „vytvořeny s ohledem na tato fakta". Z Machlupova pohledu je „rozhodující znak" Schumpeterova metodologického postoje shrnut v následujícím Schumpeterově tvrzení: „Na jednu stranu je naše teorie ve své podstatě arbitrární, a na tom je vystavěn její systém, její hloubka a její preciznost; na druhou stranu odpovídá jevům a je jimi podmíněna, což jí samo o sobě dává obsah a význam". Netřeba připomínat, že Machlupův metodologický přístup, který vyobrazuje formulaci arbitrárních modelů jako ústřední zájem teoretického výzkumu, znamená značný odklon od příčinně-realistického Mengerova paradigmatu.

Jak se v průběhu dvacátých let vyvíjela mengerovská a böhm-bawerkovská tradice? Nebyly Mengerovy Zásady navzdory všemu stále základním přístupem rakouské školy? A neučil nyní Mises, dlouholetý Böhm-Bawerkův student, seminář na univerzitě a nevedl svůj vlastní Privatseminar? Co se týče Mengerova přímého vlivu během tohoto období, tak přestože byl stále naživu, byl pro čtvrtou generaci „spíše mýtem než skutečností, zejména z důvodu, že se jeho kniha stala velkou raritou, již bylo prakticky nemožné si obstarat, neboť její kopie zmizely dokonce i z knihoven". Je také jistě pravda, že Mises patřil na univerzitě mezi oblíbené přednášející, ovšem přednášel jako neplacený Privatdozent a na počátku dvacátých let mohl jen sotva soupeřit s Wieserovou prestiží jako učitel, či se Schumpeterovou reputací jako čistý teoretik. Misesův univerzitní kurz, pokročilý seminář, který obsahem odrážel Misesovy výzkumné zájmy, jako například teorii peněz a úvěru, nebyl navíc zaměřen na teorie hodnoty a ceny.

Zatímco Haberler i Machlup docházeli na Misesův univerzitní seminář, Hayek nikdy žádný formální kurz s Misesem jako univerzitní student neabsolvoval, ani se s ním skutečně nesetkal, dokud nezískal titul.

