# Chapter 69

## Audio Narration

- [chapter_69a.mp3](../5-audio-chunks-espeak/chapter_69a.mp3)
- [chapter_69b.mp3](../5-audio-chunks-espeak/chapter_69b.mp3)
- [chapter_69c.mp3](../5-audio-chunks-espeak/chapter_69c.mp3)
- [chapter_69d.mp3](../5-audio-chunks-espeak/chapter_69d.mp3)
- [chapter_69e.mp3](../5-audio-chunks-espeak/chapter_69e.mp3)
- [chapter_69f.mp3](../5-audio-chunks-espeak/chapter_69f.mp3)

## Content

<!-- Source: ESPEAK_AUDIO-chapter_69a-OPTIMIZED.md -->

17. Politiky odborových svazů se běžně charakterizují jako monopolistické programy, které chtějí nahradit konkurenční mzdové sazby monopolními mzdovými sazbami. Odborové svazy však zpravidla neusilují o monopolní mzdové sazby. Odbory chtějí omezit konkurenci ve svém vlastním sektoru pracovního trhu, aby tam zvýšily mzdové sazby. Nesmíme však zaměňovat omezení konkurence a monopolní ceny.

Charakteristickým rysem monopolních cen je skutečnost, že prodej pouhé části celkových dostupných zásob přináší vyšší výnos než prodej celku. Monopolista dosahuje monopolního výnosu stažením části zásob z trhu. Situaci, v níž existuje monopolní cena, jako takovou necharakterizuje výše výnosu, ale záměrné jednání monopolisty, který ji vyvolává. Monopolista má zájem využít všechny zásoby, které má k dispozici. Zajímá ho každý zlomek těchto zásob. Pokud část zásob zůstane nevyužita, je to jeho ztráta. Přesto se rozhodne ponechat část nevyužitu, protože za existujícího stavu poptávky je pro něj výhodnější chovat se tímto způsobem. Jeho rozhodnutí je motivováno zvláštním stavem trhu.

Monopol, který je jedním ze dvou nutných podmínek pro vznik monopolních cen, může být – a zpravidla je – výsledkem institucionálního zásahu do tržních dat. Ale tyto vnější síly přímo nevedou k monopolním cenám. Pouze je-li splněn i druhý požadavek, vznikne příležitost pro monopolistické jednání.

Jinak je tomu v případě prostého omezení nabídky. Tam autory omezení nezajímá, co se může stát s částí nabídky, které zabrání v přístupu na trh. Osud lidí, kteří tuto nabídku vlastní, se jich netýká. Sledují pouze tu část nabídky, která na trhu zůstane.

Monopolistické jednání je pro monopolistu výhodné pouze tehdy, jestliže celkové čisté výnosy při monopolní ceně převyšují celkové čisté výnosy při případné konkurenční ceně. Restriktivní jednání je na druhé straně vždy výhodné pro privilegovanou skupinu a nevýhodné pro ty, které vylučuje z trhu. Vždy zvyšuje jednotkovou cenu, a proto zvyšuje také celkové čisté výnosy privilegované skupiny. Ta nebere v úvahu ztráty vyloučené skupiny.

Může se stát, že výhody, které má privilegovaná skupina z omezení konkurence, jsou pro ni mnohem lukrativnější, než by tomu mohlo být při jakékoli představitelné taktice monopolní ceny. To je však jiná otázka. Nezakrývá katalaktické rozdíly mezi těmito dvěma způsoby jednání.

Odborové svazy usilují o monopolistické postavení na trhu práce. Jakmile ho však dosáhnou, je jejich politika restriktivní; není to politika monopolních cen. Chtějí omezit nabídku práce ve své oblasti, aniž se starají o osud těch, kdo jsou vyloučeni. V každé relativně málo zalidněné zemi uspěly ve vybudování imigračních bariér. Tak udržují své relativně vysoké mzdové sazby. Vyloučení cizí pracovníci jsou nuceni zůstat ve svých zemích, v nichž je nižší mezní produktivita práce, a tudíž i nižší mzdové sazby.

Tendence k vyrovnávání mzdových sazeb, která existuje v podmínkách svobodné mobility práce ze země do země, je ochromena. Na domácím trhu odbory nestrpí konkurenci pracovníků, kteří nejsou odborově organizovaní, a vstup do odborové organizace povolí pouze omezenému počtu pracovníků. Komu není vstup povolen, musí odejít do méně placených zaměstnání nebo zůstat nezaměstnaný. Odbory se o osud těchto lidí nezajímají.

Dokonce i když odborový svaz vezme odpovědnost za své nezaměstnané členy na sebe a z příspěvků zaměstnaných členů jim vyplácí příspěvky v nezaměstnanosti, jež nejsou nižší než výdělky zaměstnaných členů, není jednání tohoto odborového svazu politikou monopolní ceny, protože nezaměstnaní členové odborů nejsou jedinými lidmi, jejichž schopnost vydělávat je negativně ovlivněna postupem odborového svazu nahradit potenciální nižší tržní mzdové sazby vyššími sazbami. Zájmy těch, kdo nejsou přijati za členy, nejsou brány v úvahu.

Matematický přístup k teorii monopolních cen

Matematičtí ekonomové věnují zvláštní pozornost teorii monopolních cen. Vypadá to, jako by monopolní ceny byly kapitolou katalaxie, pro niž se matematický přístup hodí víc než pro jiné kapitoly. Avšak služby, které matematici mohou v této oblasti nabídnout, jsou také nevalné.

Ke konkurenčním cenám nemůže matematika poskytnout nic víc než matematický popis různých rovnovážných stavů a podmínek v imaginárním konstruktu rovnoměrně plynoucí ekonomiky. Nemůže říct nic o jednáních, která by nakonec ustavila tyto rovnováhy a tento rovnoměrně plynoucí systém, pokud by se neobjevily žádné nové změny.

<!-- Source: ESPEAK_AUDIO-chapter_69b-OPTIMIZED.md -->

V teorii monopolních cen se matematika dostává o něco blíž k realitě jednání. Ukazuje, jak by monopolista mohl najít optimální monopolní cenu, pokud by měl k dispozici všechna potřebná data. Monopolista však tvar poptávkové křivky nezná. To, co zná, jsou pouze body, v nichž se poptávkové a nabídkové křivky v minulosti navzájem protínaly. Proto nemůže matematické vzorce využít ke zjišťování, zda pro jeho monopolizované zboží existuje nějaká monopolní cena, a pokud existuje, která z různých monopolních cen je optimální.

Matematické a grafické výklady jsou proto v této oblasti jednání stejně neplodné jako v jiných oblastech. Nakonec však schematizují monopolistovo uvažování a nespokojují se, jako v případě konkurenčních cen, s popisem pouhé pomocné konstrukce teoretické analýzy, která v reálném jednání nehraje žádnou roli.

Současní matematičtí ekonomové vnesli do studia monopolních cen zmatek. Neuvažují o monopolistovi jako o prodejci monopolizovaného statku, ale jako o podnikateli a výrobci. Je však třeba jasně rozlišovat monopolní výnos od podnikatelského zisku. Monopolních výnosů může dosáhnout pouze prodejce statku nebo služby. Podnikatel ho může dosáhnout jenom ve své funkci prodejce monopolizovaného statku, nikoli ze své podnikatelské funkce. Výhody a nevýhody, které při celkovém růstu produkce mohou vyplývat z poklesu nebo zvýšení jednotkové výrobní ceny, snižují nebo zvyšují monopolistovy celkové čisté výnosy a ovlivňují jeho chování. Katalaktický přístup k monopolním cenám ale nesmí zapomenout, že zvláštní monopolní výnos pramení – vezmeme-li patřičný ohled na stav poptávky – pouze z monopolu na statek nebo právo.

Pouze tento monopol poskytuje monopolistovi příležitost omezit nabídku bez obav, že jiní lidé mohou zmařit jeho jednání zvýšením množství, které k prodeji nabízejí. Pokusy definovat nutné podmínky pro vznik monopolních cen za pomoci uspořádání výrobních nákladů jsou marné.

Je zavádějící popisovat tržní situaci, která vede ke konkurenčním cenám, prohlášením, že jednotlivý výrobce může prodat za tržní cenu i větší množství, než jaké ve skutečnosti prodává. To je pravda pouze tehdy, když jsou splněny dvě zvláštní podmínky: daný výrobce A není mezním výrobcem a rozšíření výroby nevyžaduje dodatečné náklady, které nelze pokrýt prodejem odpovídajícího množství výrobků. Potom rozšíření výroby výrobcem A donutí mezního výrobce, aby přerušil výrobu; dodávky nabízené k prodeji zůstanou nezměněny.

Charakteristickým znakem konkurenční ceny, na rozdíl od monopolní ceny, je, že konkurenční cena je výsledkem situace, v níž jsou majitelé statků a služeb všech řádů donuceni sloužit co nejlépe přáním spotřebitelů. Na konkurenčním trhu neexistuje nic takového jako cenová politika prodejců. Nemají jinou možnost než prodávat, co nejvíce mohou, za nejvyšší cenu, která jim je nabídnuta. Monopolistovi se však daří lépe, když část nabídky, kterou má k dispozici, stáhne z trhu, aby dosáhl zvláštních monopolních výnosů.

Dobré jméno firmy

Je třeba znovu zdůraznit, že trh je zalidněn lidmi, kteří nejsou vševědoucí a o podmínkách, které právě panují, mají pouze více či méně neúplné znalosti. Kupující se musí vždy spolehnout na důvěryhodnost prodávajícího. Dokonce i při koupi výrobních statků je kupující, i když je obvykle v daném oboru odborníkem, do určité míry závislý na spolehlivosti prodávajícího. Ještě víc to platí na trhu spotřebních statků. Zde prodávající v technických i obchodních znalostech kupujícího většinou převyšuje. Úloha prodejce není jednoduše prodat, co si spotřebitel žádá. Často musí spotřebiteli poradit, jak si vybrat výrobek, který nejlépe splní jeho požadavky.

Maloobchodník není pouhým prodavačem; je také tím, kdo poskytne přátelskou radu. Veřejnost neprokazuje zaslepeně přízeň každé prodejně. Je-li to možné, dává člověk přednost obchodu nebo značce, s nimiž v minulosti měl on sám nebo jeho důvěryhodní přátelé dobré zkušenosti.

Dobré jméno je věhlas, který podnik získává na základě minulých úspěchů. Zahrnuje očekávání, že se ten, kdo má dobré jméno, bude v budoucnu chovat stejně, jak tomu bylo v minulosti. Dobré jméno není jevem, který by se objevoval pouze v obchodních vztazích. Existuje ve všech společenských vztazích. Určuje, jak si člověk vybírá partnera, jak si vybírá přátele, jakému kandidátovi dá hlas ve volbách. Katalaxie se samozřejmě zabývá pouze obchodním dobrým jménem.

<!-- Source: ESPEAK_AUDIO-chapter_69c-OPTIMIZED.md -->

Nezáleží na tom, jestli je dobré jméno založeno na skutečných výsledcích a zásluhách, nebo jestli je pouze výsledkem představivosti a klamných představ. V lidském jednání není důležitá pravda, jak se zjevuje vševědoucí bytosti, ale názory lidí, kteří se mohou mýlit. Existují příklady, v nichž jsou spotřebitelé ochotni zaplatit za zvláštní značku nějaké látky vyšší cenu, ačkoli se značkové zboží ve své fyzikální a chemické struktuře neliší od jiných levnějších produktů. Odborníci mohou považovat takové chování za nerozumné.

Ale žádný člověk nemůže být odborníkem ve všech oborech, které odpovídají jeho volbám. Nemůže se zcela vyhnout tomu, aby znalost skutečného stavu věci nenahrazoval důvěrou v lidi. Pravidelný spotřebitel si nemusí vždy vybírat zboží nebo službu, ale dodavatele, kterému věří. Platí příplatek těm, které považuje za důvěryhodné.

Role, kterou dobré jméno hraje na trhu, nenarušuje ani neomezuje konkurenci. Každý může dobré jméno získat a každý, kdo dobré jméno získal, ho může ztratit. Mnoho reformátorů – hnaných svým zaujetím pro paternalistickou vládu – obhajuje vládou udělované značky kvality jako náhradu za obchodní jméno. Měli by pravdu, kdyby vládci a úředníci byli obdarováni vševědoucností a naprostou nestranností. Ale protože ti, kteří zastávají úřady, nejsou prosti lidských slabostí, nahradilo by uskutečnění takových plánů pouze chyby jednotlivých občanů chybami státních úředníků.

Člověka neučiníme šťastnějším, pokud mu nedovolíme dělat rozdíl mezi značkami cigaret a konzerv, kterým dává přednost, a těmi, které má rád méně.

Pro získání dobrého jména jsou třeba nejen poctivost a horlivost při službě spotřebitelům, ale také peněžní výdaje. Trvá nějaký čas, než firma získá stálou klientelu. V mezidobí se často musí smířit se ztrátami, které vyrovnává očekávanými budoucími zisky.

Z pohledu prodejce je dobré jméno v podstatě nutným výrobním faktorem. Podle toho je oceňováno. Nezáleží na tom, že se peněžní ekvivalent dobrého jména zpravidla neobjevuje v účetních knihách a v bilanci. Je-li podnik prodáván, platí se za dobré jméno cena, je-li ho možné přenést na nového majitele.

Proto je záležitostí katalaxie, aby zkoumala povahu této zvláštní věci, která se nazývá dobré jméno. V našem zkoumání musíme rozlišit tři různé případy.

Případ 1. Dobré jméno umožňuje prodávajícímu prodávat za monopolní ceny a dělat rozdíly mezi různými skupinami kupujících. To se nijak neliší od jiných případů monopolních cen nebo cenové diskriminace.

Případ 2. Dobré jméno umožňuje prodávajícímu pouze prodávat za ceny, jež odpovídají cenám, kterých dosahují jeho konkurenti. Kdyby neměl dobré jméno, neprodával by vůbec nebo pouze za snížené ceny. Dobré jméno potřebuje stejně jako obchodní prostory, vedení dobře zásobeného skladu zboží a zaměstnání zkušených pomocníků. Náklady vynaložené na získání dobrého jména hrají stejnou roli jako jakékoli jiné obchodní výdaje. Musí být také stejným způsobem pokryty z přebytku, o který celkové výnosy převyšují celkové náklady.

Případ 3. Prodávající se v omezeném okruhu věrných spotřebitelů těší tak skvělé pověsti, že jim může prodávat za vyšší ceny, než jaké by platili jeho méně proslulým konkurentům. Tyto ceny však nejsou monopolními cenami. Nejsou výsledkem záměrné taktiky, která si kvůli zvýšení celkových čistých výnosů klade za cíl omezení celkového prodeje. Může být, že prodávající nemá vůbec žádnou možnost prodávat větší množství, jak tomu je například u lékaře, který pracuje na hranici svých sil, ačkoli si účtuje víc, než jeho méně oblíbení kolegové.

Také tomu může být tak, že by si rozšíření prodeje vyžádalo dodatečnou kapitálovou investici a prodávající buď tento kapitál nemá, nebo věří, že pro něj má výnosnější využití. To, co brání rozšíření objemu výroby a množství zboží nebo služeb, které jsou nabízeny k prodeji, není záměrné jednání prodávajícího, ale stav trhu.

Protože chybné interpretace těchto skutečností daly vznik celé mytologii „nedokonalé konkurence" nebo „monopolistické konkurence", je nutné pustit se do podrobnějšího zkoumání úvah podnikatele, který uvažuje o rozšíření svého podnikání a zvažuje pro a proti.

Rozšíření výrobního celku, a v nemenší míře zvýšení výroby z částečného využití takového celku na plnou kapacitu, vyžaduje dodatečnou kapitálovou investici, která je rozumná pouze tehdy, když není k dispozici žádná výhodnější investice.

Nezáleží na tom, je-li podnikatel dostatečně bohatý, aby investoval své vlastní finanční prostředky, nebo jestli by si musel potřebné prostředky půjčit. Také část podnikatelova vlastního kapitálu, který není využit k rozšíření podnikání, jehož se tyto prostředky týkají, musí být stažena ze svého současného užití.

Podnikatel se pustí do této změny investování pouze tehdy, když od něj očekává zvýšení svých zisků. Navíc existují další výdaje za dodatečnou reklamu, které také představují dodatečný kapitálový vklad.

<!-- Source: ESPEAK_AUDIO-chapter_69d-OPTIMIZED.md -->

Držení hotovosti, dokonce i když přesahuje obvyklé množství a nazývá se „hromaděním", je druhem využití dostupných prostředků. Za existujících tržních podmínek považují aktéři držení hotovosti za nejvhodnější využití části svého jmění.

Pochybnosti, které mohou potlačit sklon k rozšíření prosperujícího podniku, i když se zdá, že situace na trhu nabízí příznivé možnosti. Podnikatel nemusí věřit, že bude schopen větší podnik úspěšně řídit. Může být také vystrašen příkladem kdysi prosperujících podniků, u nichž rozšíření vedlo k nezdaru.

Obchodník, který je díky své skvělé pověsti v postavení, že může prodávat za vyšší ceny než méně slavní konkurenti, by se samozřejmě mohl vzdát své výhody a snížit ceny na úroveň konkurence. Stejně jako každý prodejce statků nebo práce by se mohl zříct využití plné výhody stavu trhu a prodávat za cenu, při níž poptávka převyšuje nabídku. Když by to udělal, dával by tím některým lidem dar. Obdarovanými by byli ti, kteří by mohli nakupovat za tuto nižší cenu.

Ostatní, ačkoli by byli ochotni kupovat za stejnou cenu, by museli odejít s prázdnýma rukama, protože zásoby by nebyly dostatečné.

Omezení množství každého druhu zboží, které se vyrábí a dodává na trh, je vždy výsledkem rozhodnutí podnikatelů, kteří chtějí získat nejvyšší možný zisk a vyhnout se ztrátám. Charakteristický znak monopolních cen nelze spatřovat v tom, že podnikatelé nevyrábějí víc příslušného zboží, a tak neumožní snížení jeho ceny. Nelze ho spatřovat ani v tom, že komplementární výrobní faktory zůstávají nevyužity, i kdyby jejich větší využití snížilo cenu výrobku.

Jedinou náležitou otázkou je, jestli omezení výroby je či není výsledkem jednání – monopolistického – majitele zásob zboží a služeb, který část těchto zásob stahuje, aby za zbytek dosáhl vyšších cen. Charakteristickým rysem monopolních cen je to, že se monopolista staví proti přání spotřebitelů.

Konkurenční cena mědi znamená, že konečná cena mědi směřuje k bodu, v němž jsou ložiska vytěžena v rozsahu, který umožňují ceny nutných nespecifických komplementárních výrobních faktorů; mezní důl nepřináší důlní rentu. Spotřebitelé dostávají tolik mědi, kolik si sami určí prostřednictvím cen, které pro měď a všechny další komodity umožní.

Monopolní cena mědi znamená, že ložiska mědi jsou těžena pouze v menší míře, protože je to pro majitele výhodnější; kapitál a práce, které by byly – pokud by nadvláda spotřebitelů nebyla porušena – využity pro produkci další mědi, se využívají pro výrobu jiného zboží, po němž je slabší poptávka spotřebitelů. Zájmy majitelů měděných ložisek mají přednost před zájmy spotřebitelů. Dostupné zdroje mědi nejsou využity podle přání a plánů veřejnosti.

Zisk je samozřejmě také výsledkem nesouladu mezi přáními spotřebitelů a jednáním podnikatelů. Kdyby všichni podnikatelé měli v minulosti dokonalou představu o současném stavu trhu, neobjevily by se žádné zisky ani ztráty. Jejich konkurence by již v minulosti přizpůsobila – přičemž bereme řádné ohledy na časovou preferenci – ceny komplementárních výrobních faktorů současným cenám výrobků. Toto prohlášení však nemůže odstranit základní rozdíl mezi zisky a monopolními výnosy. Podnikatel dosahuje zisku v takové míře, nakolik při službě spotřebitelům uspěl lépe než jiní lidé. Monopolista sklízí monopolní výnosy díky tomu, že naruší uspokojování spotřebitelů.

Monopolní ceny se mohou objevit pouze z nabídkového monopolu. Poptávkový monopol nevyvolává na trhu jinou situaci, než jaká je v podmínkách, kdy poptávkový monopol neexistuje. Monopolní kupující – ať už je to jednotlivec nebo skupina jednotlivců jednajících ve shodě – nemůže dosáhnout zvláštního výnosu, který by se podobal monopolním výnosům monopolních prodejců. Pokud poptávku omezí, bude kupovat za nižší cenu. Pak se ale také sníží nakoupené množství.

Stejně jako vláda omezuje konkurenci, aby zlepšila postavení privilegovaných prodejců, může konkurenci omezit také ve prospěch privilegovaných kupujících. Vlády stále znovu uvalují embargo na vývoz určitých statků. Tím, že vyloučí zahraniční kupce, usilují o snížení domácí ceny. Ale taková nižší cena není protipólem monopolních cen.

To, co se obvykle studuje jako poptávkový monopol, jsou určité jevy při určení cen specifických komplementárních výrobních faktorů.

<!-- Source: ESPEAK_AUDIO-chapter_69e-OPTIMIZED.md -->

Výroba jedné jednotky komodity vyžaduje – vedle využití různých nespecifických faktorů – využití po jedné jednotce každého ze dvou naprosto specifických faktorů a a b. Ani a, ani b nemohou být nahrazeny žádným jiným faktorem; na druhé straně je a k ničemu, pokud se nepoužije společně s b, a naopak. Dostupná zásoba a značně přesahuje zásobu b. Proto vlastníci a nemohou získat za a žádnou cenu. Poptávka po a vždy zaostává za nabídkou; a není ekonomickým statkem. Je-li a nerostné ložisko, jehož těžení vyžaduje použití kapitálu a práce, vlastnictví ložiska nepřináší poplatky za využití. Neexistuje důlní renta.

Pokud však majitelé a vytvoří kartel, mohou způsobit naprostý obrat. Mohou omezit dodávky faktoru a, které nabízejí k prodeji, na tak malý objem, že nabídka b převýší nabídku a. Teď se a stává ekonomickým statkem, za nějž jsou placeny ceny, zatímco cena b klesá k nule. Jestliže pak majitelé b reagují také vytvořením kartelu, vznikne mezi těmito dvěma monopolistickými kartely cenová válka, o jejímž výsledku nemůže katalaxie nic říct. Jak již bylo poukázáno, v případech, v nichž má více než jeden nutný výrobní faktor naprosto specifický charakter, nepřináší cenový proces jednoznačně definovatelný výsledek.

Nezáleží na tom, jestli tržní situace je či není taková, aby faktory a a b mohly být společně prodávány za monopolní ceny. Není žádný rozdíl, jestli je cena za skupinu obsahující po jedné jednotce od a i od b monopolní, nebo konkurenční.

Ukazuje se, že to, co občas vypadá jako poptávkový monopol, je nabídkový monopol vzniklý za zvláštních podmínek. Prodejci a i b chtějí prodávat za monopolní ceny bez ohledu na to, jestli cena může či nemůže dospět k monopolní ceně. Jediné, na čem jim záleží, je získat co největší podíl na společné ceně, kterou jsou kupující ochotni platit dohromady za a i b. Takový případ nevykazuje žádný rys, který by umožňoval označit ho za poptávkový monopol. Tento způsob vyjadřování však pochopíme, jestliže vezmeme v úvahu náhodné rysy, které provázejí boj mezi těmito dvěma skupinami. Jsou-li majitelé a (nebo b) současně podnikateli, kteří řídí výrobu m, jejich kartel na sebe bere podobu poptávkového monopolu. Ale toto personální spojení dvou samostatných katalaktických funkcí nemění základní problém; ve hře je uspořádání věcí mezi dvěma skupinami monopolistických prodejců.

Náš příklad se dá, mutatis mutandis, použít také v případě, v němž a a b mohou být využity také k jiným účelům než jen k výrobě m, pokud tato další využití přinášejí pouze menší výnosy.

Spotřeba ovlivněná monopolními cenami

Jednotlivý spotřebitel může reagovat na monopolní ceny různým způsobem:

1. Bez ohledu na růst ceny neomezí jednotlivý spotřebitel své nákupy monopolizovaného zboží. Dá přednost omezení nákupů jiného zboží.

2. Spotřebitel omezí nákup monopolizovaného zboží natolik, že za něj neutratí víc, než by utratil – za nákup většího množství – kdyby platily konkurenční ceny.

3. Spotřebitel omezuje nákupy monopolizované komodity do takové míry, že za ni utratí méně, než by utratil při konkurenční ceně; za takto ušetřené peníze kupuje zboží, které by jinak nekupoval.

4. Spotřebitel utratí za monopolizovanou komoditu víc, než by utratil při konkurenční ceně, a získá této komodity pouze menší množství.

Ať už spotřebitel reaguje jakkoli, ukáže se, že jeho uspokojení je z pohledu jeho vlastního hodnocení zhoršeno. Při monopolních cenách není obslou-žen tak dobře jako při konkurenčních cenách. Monopolní výnos prodejce vzniká z monopolní ztráty kupujícího. Dokonce i když někteří spotřebitelé (jako v případě 3) získají zboží, které by si byli v nepřítomnosti monopolní ceny nekoupili, jejich uspokojení je nižší, než by bylo za jiného stavu cen.

Kapitál a práce, které jsou staženy z výroby produktů, jež klesá kvůli monopolistickému omezení nabídky jednoho z komplementárních faktorů potřebných pro jejich výrobu, se využívají pro výrobu jiných věcí, které by se jinak nevyráběly. Avšak spotřebitelé tyto jiné věci hodnotí méně.

<!-- Source: ESPEAK_AUDIO-chapter_69f-OPTIMIZED.md -->

Přesto existuje výjimka z tohoto obecného pravidla, že monopolní ceny přinášejí prospěch prodávajícímu a poškozují kupujícího a porušují nadřazenost zájmů spotřebitele. Pokud na konkurenčním trhu nějaký komplementární faktor, totiž f, který je nutný pro výrobu spotřebního zboží g, nedosáhne vůbec žádné ceny, i když výroba f vyžaduje různé výdaje, a spotřebitelé jsou ochotni platit za spotřební zboží g cenu, za niž je jeho výroba na konkurenčním trhu výnosná, pak se monopolní cena za f stane nutnou podmínkou pro výrobu g.

Právě tuto myšlenku uvádějí lidé ve prospěch patentových a autorských zákonů. Kdyby vynálezci a autoři neměli možnost vydělat vynalézáním a psaním peníze, nedovolovalo by jim to věnovat svůj čas těmto činnostem a hradit vzniklé náklady. Veřejnost by z nepřítomnosti monopolní ceny za f neměla žádnou výhodu. Naopak by postrádala uspokojení, ke kterému by mohla dojít při pořízení g.

