# Chapter 84

## Audio Narration

- [chapter_84a.mp3](../5-audio-chunks-espeak/chapter_84a.mp3)
- [chapter_84b.mp3](../5-audio-chunks-espeak/chapter_84b.mp3)

## Content

<!-- Source: ESPEAK_AUDIO-chapter_84a-OPTIMIZED.md -->

Rozdíly v úrokových mírách, které nejsou způsobené těmito odlišnými podmínkami, mají tendenci vymizet. Žadatelé o úvěr kontaktují ty věřitele, kteří požadují nižší úrokovou míru. Věřitelé chtějí uspokojit ty, kdo jsou ochotni platit vyšší úrokové míry. Situace na peněžním trhu je stejná jako na všech ostatních trzích.

Pokud jde o úvěrové transakce mezi různými oblastmi, jsou brány v úvahu směnné kurzy mezi nimi, stejně jako odlišnosti v peněžním standardu, pokud nějaké existují. Uvažujme případ dvou zemí, A a B. V zemi A se používá zlatý standard, v zemi B stříbrný standard. Věřitel zvažující půjčení peněz ze země A do země B musí nejprve prodat zlato za stříbro a později, v době ukončení půjčky, stříbro za zlato. Za jistinu splacenou dlužníkem (ve stříbře) bude možné koupit menší množství zlata, než směnil věřitel na začátku transakce. Ten tak bude půjčovat peníze do B jen pokud rozdíl mezi tržní úrokovou mírou mezi A a B je dost veliký na to, aby pokryl očekávaný pokles ceny stříbra vůči zlatu. Tendence k vyrovnávání tržní úrokové míry pro krátkodobé úvěry, která převáží v podmínkách shodného peněžního standardu v A i B, je při používání odlišných standardů vážně narušena.

Pokud je v A i B používán stejný standard, je nemožné, aby banky ze země A prováděly úvěrovou expanzi, pokud by banky ze země B nečinily totéž. Úvěrová expanze v A způsobuje růst cen a krátkodobý pokles úrokových měr v A, zatímco ceny a úrokové míry v B se nemění. Následně se sníží vývozy z A a zvýší dovozy do A. Navíc budou věřitelé peněz z A chtít půjčovat peníze na trhu krátkodobých úvěrů v B. Výsledkem je odliv peněz z A do zahraničí, který způsobí pokles peněžních rezerv bank v A. Pokud banky v A nepřestanou se svojí expanzivní politikou, brzy přestanou být schopné dostát svým závazkům.

Celý tento proces byl vykládán zcela mylně. Lidé mluví o významné a životně důležité roli, kterou má jménem národa vykonávat centrální banka dané země. Říkají, že svatou povinností centrální banky je zachovat stabilitu směnných kurzů a chránit národní zlaté rezervy před útoky ze strany části zahraničních spekulantů a jejich domácích přisluhovačů. Pravda je, že vše co dělá centrální banka ze strachu, že její zlaté rezervy zmizí, je činěno v zájmu zachování její vlastní platební schopnosti. Zahájením úvěrové expanze ohrozila svoje finanční postavení a nyní musí odčinit své předchozí jednání, aby se vyhnula ničivým důsledkům. Její expanzivní politika se setkala s překážkou omezující emisi fiduciárních prostředků.

V souvislosti s peněžními záležitostmi, stejně jako u ostatních katalaktických otázek, není namístě používat válečnickou terminologii. Mezi centrálními bankami neexistuje žádná „válka". Žádné hrozivé síly „neútočí" na postavení banky a neohrožují stabilitu směnných kurzů. Není zapotřebí žádného „obránce", který by „chránil" národní měnový systém.

Navíc není pravdou, že to, co brání národní centrální bance nebo soukromým bankám snižovat domácí tržní úrokovou míru, je jejich snaha zachovat zlatý standard a stabilitu směnných kurzů a maření machinací mezinárodního spolku kapitalistických lichvářů. Tržní úroková míra nemůže být snížena úrokovou expanzí jinak než krátkodobě, a i to vyvolává důsledky popisované teorií hospodářského cyklu.

Když Bank of England směnila jí vydanou bankovku podle podmínek smlouvy, neposkytla nesobecky britskému lidu životně nezbytnou službu. Udělala jednoduše to, co dělá každá hospodyně, když zaplatí účet za potraviny. Představa, že má jednání centrální banky, jež plní své dobrovolně přijaté závazky, nějaký zvláštní význam, mohla vzniknout jen díky tomu, že vlády znovu a znovu zaručovaly těmto bankám privilegia odmítat platby svým klientům, kteří na ně měli zákonný nárok.

Ve skutečnosti se centrální banky staly postupně stále více úřady podřízenými ministerstvu financí, pouhým nástrojem provádění úvěrové expanze a inflace. Zda jsou či nejsou ve skutečnosti vlastněny vládou a přímo řízeny vládními úředníky, nehraje prakticky žádnou roli. V každé zemi jsou dnes centrální banky poskytující oběžný úvěr v podstatě pouhými pobočkami ministerstev financí.

Je pouze jeden prostředek, jak udržet místní a národní měnu trvale na paritní úrovni vůči zlatu a zahraničním měnám: bezpodmínečné vyplacení. Centrální banka musí koupit za paritní cenu jakékoli množství zlata a zahraniční měny nabídnuté za domácí bankovky a peníze na účtech; na druhou stranu musí, bez dělání rozdílů, prodat jakýkoli objem zlata a zahraniční měny požadovaný lidmi, kteří jsou ochotni zaplatit paritní cenu v domácích bankovkách, mincích nebo penězích na účtech. Taková byla politika centrálních bank v podmínkách zlatého standardu.

<!-- Source: ESPEAK_AUDIO-chapter_84b-OPTIMIZED.md -->

Stejná byla i politika těch vlád a centrálních bank, které přijaly měnový systém obecně známý pod jménem standard zlaté devizy. Jediný rozdíl oproti „ortodoxnímu" nebo klasickému zlatému standardu, existujícímu ve Velké Británii od počátku dvacátých let devatenáctého století až do vypuknutí první světové války a v jiných zemích, se týká používání zlatých mincí na domácím trhu.

V podmínkách klasického zlatého standardu je část hotovosti v držení obyvatel ve formě zlatých mincí a zbytek v peněžních substitutech. V podmínkách standardu zlaté devizy se držená hotovost skládá výhradně z peněžních substitutů.

Fixování směnného kurzu měny na určité úrovni je rovnocenné jejímu vyplácení za tuto cenu.

Devizový vyrovnávací účet také může úspěšně fungovat, pouze pokud se drží stejných metod.

Důvody, proč v posledních desetiletích evropské vlády dávaly přednost devizovým vyrovnávacím účtům před operacemi centrálních bank, jsou zjevné. Legislativa týkající se centrálního bankovnictví byla úspěchem liberálních vlád nebo vlád, které se neodvážily postavit se otevřeně – alespoň pokud jde o provádění fiskální politiky – veřejnému mínění v liberálních zemích. Činnost centrálních bank tak byla přizpůsobena hospodářské svobodě. Z tohoto důvodu byly centrální banky v dnešní době rostoucího totalitarismu považovány za nevyhovující.

Hlavními rysy fungování devizového vyrovnávacího účtu oproti politice centrální banky jsou:

1. Příslušní činitelé drží transakce na tomto účtu v tajnosti. Zákony zavázaly centrální banky ke zveřejňování svého aktuálního postavení v krátkých intervalech, zpravidla každý týden. Jediné, co se ví o devizovém vyrovnávacím účtu, je to, že existuje. Úředníci poskytují hlášení veřejnosti až po určité době, kdy jsou zveřejňovaná data zajímavá pro historiky, pro podnikatele však nikoli.

2. Takové utajení umožňuje diskriminaci lidí, kteří se netěší přízni úředníků. V mnoha zemích kontinentální Evropy to vedlo k pobuřující korupci. Ostatní vlády používají svoji moc diskriminovat k poškozování podnikatelů patřících k jazykové nebo náboženské menšině nebo podporujících opoziční strany.

3. Parita již není stanovována zákonem řádně vyhlášeným parlamentem, známým každému občanovi. Její určení závisí na libovůli byrokrata. Čas od času noviny oznamují: ruritariánská měna je slabá. Správnější popis by však byl: ruritariánské úřady se rozhodly zvýšit cenu zahraniční měny.

