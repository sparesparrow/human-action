# Chapter 184

## Audio Narration

- [chapter_184a.mp3](../5-audio-chunks-espeak/chapter_184a.mp3)
- [chapter_184b.mp3](../5-audio-chunks-espeak/chapter_184b.mp3)
- [chapter_184c.mp3](../5-audio-chunks-espeak/chapter_184c.mp3)

## Content

<!-- Source: ESPEAK_AUDIO-chapter_184a-OPTIMIZED.md -->

První ekonom, který nesměle označil metodu, jež byla základem mengerovského přístupu v teoretickém výzkumu, a pokusil se o její komplexní výklad, byl John Bates Clark.

Avšak terminologické nejasnosti a vnitřní rozpory provázely i Clarkův jinak bystrý a objevný příspěvek. Clark tvrdil, že výchozím bodem pro teoretizování o příčinných ekonomických zákonech řídících tržní hospodářství je představa něčeho, co nazval „statický stav". V rámci této myšlenkové konstrukce jsou všechna zásadní data ekonomického systému neměnná a je jim zcela přizpůsobena skladba cen i rozdělení zdrojů. Ceny všech výrobků proto odpovídají průměrným nákladům na jejich výrobu a podnikatelské zisky a ztráty neexistují. Clark přiznává, že vyobrazení takové ekonomiky je „zcela imaginární" a že „statická společnost není možná". Upozorňuje však na skutečnost, že užívání statického stavu při logických dedukcích je „radikální, ale nutná aplikace metody izolace". Tato metoda nám umožňuje analyzovat příčinné zákony či „síly", které „vždy vidíme … působit ve spojení s jinými silami, ale musíme si je představit … působit samotné".

Clark tak tvrdil, čímž poopravil Böhm-Bawerka s Mengerem, že „statické zákony" odvozené pomocí toho imaginárního konstruktu jsou za všech okolností „přece jenom skutečnými zákony, … které přesto působí v měnícím se skutečném světě". „Statické zákony vládnou činnostem skutečné a dynamické společnosti" a vlivy, jimiž působí na dynamické přizpůsobovací procesy, „nejsou imaginární; jsou tak skutečné jako cokoliv jiného na zemi".

Clark se tímto brilantně a zcela osvobodil z Millovy mylné a nebezpečné představy ekonomických zákonů jako pouze „hypoteticky pravdivých", tedy pravdivých v případě neexistence „rušivých vlivů", jako je například nedokonalá mobilita faktorů či nepeněžní motivy jednání. Naneštěstí Clark volbou termínu „statické zákony" pro popis obsahu ekonomických teorémů otevřel dveře dalšímu zhoubnému omylu.

Tyto teorémy totiž nejsou o zákonech platících v bezčasovém a neměnném statickém stavu, jenž je podle Clarka samotného „zcela imaginární" a „nemožný", ale týkají se zákonů skutečné, dynamické tržní ekonomiky, jež se projevily v minulosti. „Statický zákon" je tedy vnitřně rozporné, matoucí a chybné označení. Ekonomické zákony, pro jejichž odvození je představa statického stavu nezbytná, jsou neměnné zákony reality, jež vedou lidské jednání a interakce při nezvratném toku času; nemohou proto být aplikovány na neuskutečnitelný statický stav, kde z definice neexistuje čas ani jednání.

Rakouské školy byly rozvíjeny ve Spojených státech zejména Johnem Batesem Clarkem, zakladatelem proslulé americké školy. A Hayek rázně tvrdil, že „alespoň někteří členové druhé nebo třetí generace rakouské školy dluží učení J. B. Clarka takřka tolik, co svým přímým učitelům". Konečně Fetter jmenoval Clarka, raději než Walrase, spolu s Mengerem a Jevonsem jako „nejvýznamnější představitele tří tvůrčích zdrojů mezní teorie".

Potíže Clarkovy diskuse však sahají za pouhé sémantické nepřesnosti.

<!-- Source: ESPEAK_AUDIO-chapter_184b-OPTIMIZED.md -->

Zřejmě zmaten svou vlastní zavádějící terminologií nedokázal myšlenkově trvat na fiktivnosti statického stavu a naznačoval, že tento stav, nezávisle na realitě, skutečně existuje – třebaže je neustále narušován nikdy nekončícím přívalem „frikcí a poruch" spojených s dynamickými jevy. Podle Clarka tedy existuje statický stav ve stejném smyslu, v němž existuje vodní hladina nezávisle na vlnách, které neustále brázdí její povrch. Clarkovými slovy:

Na statický stav … bychom měli … nahlížet jako na ideální uspořádání, které se promítá skrze poruchy a změny skupinového systému [to jest konkurenčního tržního hospodářství] skutečné společnosti, právě tak jako se pomyslná hladina moře promítá skrze vlny. Statická společnost … je forma a modus jednání, jež jsou obsaženy ve skutečném světě… Můžeme uchopit její jádro.

V souladu se svým přístupem rozdělil Clark ekonomické teorémy na tvrzení o „statických silách" a „dynamických silách". A protože oba druhy sil působí ve „světě skutečnosti", musí být statická ekonomická teorie doplněna teorií ekonomické dynamiky, tedy „vědou o ekonomických frikcích a poruchách". Účinky těchto dvou druhů sil navíc nejsou stejnoměrné: statické síly „působící v neměnném světě nejen že pracují i v měnícím se světě, ale dokonce jsou v něm silami dominantními".

Výsledkem je, že navzdory neustálým dynamickým frikcím a poruchám jsou skutečné ceny, mzdy a úrokové míry „vždy poměrně blízko … přirozeným standardům" nastaveným statickými silami.

Clarkův nešťastný příklon k chybné konkretizaci statického stavu by samozřejmě neměl zatemnit jeho oslnivé výsledky při prokazování, že takzvaná „statická metoda" je tou jedinou správnou metodou teoretického ekonomického zkoumání. Nicméně Clarkova pozice „prvního amerického teoretika s mezinárodní pověstí" způsobila, že jeho přesvědčivá, avšak chybná metodologická úvaha měla hrozivé důsledky.

Jakmile je totiž přiznáno, že dynamické jevy jsou ve skutečnosti druhotné a že ekonomická teorie je v zásadě soustava tvrzení o prakticky existujícím statickém světě, pak se náhle příčinně-realistický přístup jeví jako přebytečná a mnohem méně rigorózní verze přístupu všeobecné rovnováhy.

Tváří v tvář teoretickému vývoji 30. let vykázal mengerovský přístup druhý, a mnohem podstatnější nedostatek. Byla jím neschopnost poskytnout teorii peněžních cen, a tedy peněžní kalkulace. Dokonce ani ve svých nejpropracovanějších variantách, které můžeme nalézt v pojednáních Wicksteeda, Fettera a Davenporta, nepřestal být v zásadě teorií barterové ekonomiky.

Menger si uvědomoval zásadní rozdíl mezi peněžní a barterovou ekonomikou, přičemž zdůrazňoval, že kvantitativní srovnání prostředků a cílů ekonomické činnosti umožněné peněžní kalkulací „je věcí nejvyšší praktické důležitosti, ne-li dokonce základem a předpokladem účelového jednání", zatímco „v barterové ekonomice je měření ekonomického bohatství spolu s ekonomickou kalkulací provázeno nepříjemnými obtížemi".

Menger také udělal první důležitý krok v rozvíjení teorie peněžních cen představením průkopnického vysvětlení poptávky po penězích na základě touhy po hotovosti všech jednotlivců. Böhm-Bawerk zdůraznil, že ekonomická kalkulace musí být kalkulací peněžní, přičemž tvrdil, že „peníze nám poskytují … neutrální společný jmenovatel všech jinak neporovnatelných potřeb a citů různých jednotlivců".

<!-- Source: ESPEAK_AUDIO-chapter_184c-OPTIMIZED.md -->

Ceny faktorů určené pomocí tohoto procesu peněžní imputace pak umožňují podnikatelům vyjádřit a porovnávat náklady alternativních výrobních procesů, a tedy alokovat vzácné zdroje v souladu se zákonem mezní produktivity. Böhm-Bawerk také pojal náklad obětované příležitosti určité komodity jako mezní užitek z její peněžní ceny pro kupujícího.

Na základě podobných pohledů odmítli mechanickou a agregovanou kvantitativní teorii peněz jak Wicksteed, tak Davenport, a pokusili se rozvinout teorii peněz a teorii cen uvnitř rámce mikro příčinně-realistického přístupu.

Ačkoliv se oba významně přiblížili k tomuto cíli – samotný Wicksteed se dostal velmi blízko k jeho dosažení – nakonec selhali, což mělo za následek, že mengerovská teorie cen nadále zůstala teorií barterové směny. Je sice pravdou, že Mises udělal značný pokrok ve spojení monetární teorie a teorie hodnoty ve svém pojednání o penězích, vydaném roku 1912. Nerozpracoval však dostatečnou měrou důsledky tohoto spojení pro teorii cen a sám tento projekt považoval až do roku 1940 za nedokončený.

Mengerovští teoretikové cen tak až do roku 1940 postrádali analytické prostředky, jejichž pomocí by ukázali, že bezčasový a bezpeněžní přístup všeobecné rovnováhy a také nesystematický marshallovský přístup dílčí rovnováhy jsou jednoduše a naprosto vedlejší pro ústřední problém ekonomické teorie. Tím je vysvětlení, jak peněžní směny vedou ke vzniku procesů ekonomické kalkulace, jež jsou nepostradatelné pro racionální alokaci zdrojů v měnícím se světě.

Po období pozoruhodného rozvoje a vlivu mezi lety 1871 až 1914 tak mengerovská cenová teorie, klíčová doktrína rakouské ekonomické školy, stagnovala a od poloviny 30. let 20. století byla v podstatě uzavřenou kapitolou dějin ekonomického myšlení. Nebylo to ani tak tím, že by byl tento přístup odmítnut, ale spíše tím, že – částečně i kvůli vlastním nedostatkům – byl z důvodu nepochopení sloučen s konkurenčními přístupy.

Hayek v roce 1968 při hodnocení výsledků čtvrté generace rakouské školy napsal: „Jestliže tato čtvrtá generace stylem myšlení a zájmy stále zřetelně vykazuje vídeňskou tradici, stejně může jen sotva být viděna jako samostatná škola ve smyslu reprezentace jednotlivých doktrín. Škola dosahuje největšího úspěchu, když přestává jako taková existovat, neboť se její ideje stávají součástí všeobecně převládajícího myšlení."

Lidské jednání a znovuzrození mengerovské tradice

Mises si musel být těchto katastrofálních poměrů plně vědom, když roku 1934 emigroval do Švýcarska. Pohodlně usazen jako placený člen učitelského sboru s plným úvazkem na Graduate Institute of International Studies v Ženevě, mohl Mises vůbec poprvé plně obrátit svou pozornost směrem k akademickému výzkumu. Využil této příležitosti k napsání Nationalökonomie, německého předchůdce Lidského jednání, knihy, jejímž záměrem bylo znovuvzkřísit mengerovský přístup a rozpracovat jej do úplného a jednotného systému ekonomické teorie.

Dokladem významu, který Mises knize přikládal, a času a energie, jež do ní investoval, budiž skutečnost, že v letech vrcholících jejím vydáním roku 1940 téměř nic jiného nenapsal. Pro dříve enormně plodného autora bylo období mezi lety 1934 až 1939 poměrně hubené: s výjimkou knižních recenzí, krátkých poznámek, článků v novinách a časopisech, komentářů a předmluv napsal pouze jeden odborný článek pro čtenáře z akademických kruhů.

