
Je pravda, že některým stoupencům školy blahobytu vadí existence těchto problémů. Uvědomují si, že nemá-li dojít k poklesu budoucí produktivity práce, je třeba zabránit poklesu výše kapitálu. Tito autoři si však neuvědomují, že i pouhé udržování kapitálu závisí na dovedném řešení problémů investic, že to je vždy plodem úspěšné spekulace a že snaha o zabránění poklesu množství kapitálu předpokládá ekonomickou kalkulaci, a tedy i fungování tržního hospodářství. Jiní obhájci principu blahobytu tento problém zcela ignorují. Nezáleží na tom, zda se v tomto ohledu hlásí či nehlásí k marxistickému pojetí nebo se uchylují k vytváření nových chimérických konceptů, jako je „samoobnovující se charakter" užitečných věcí. Jejich učení je tak či tak určeno k ospravedlnění doktríny, jež spatřuje důvody všech problémů v nadměrných úsporách a nedostatečné spotřebě a jako univerzální lék navrhuje větší výdaje.

[🔊 Poslechnout audio](/data/7-paragraphs/audio/chapter_165/para_007-Je-pravda-e-nkterm-stoupencm-koly-blahobytu.mp3)
