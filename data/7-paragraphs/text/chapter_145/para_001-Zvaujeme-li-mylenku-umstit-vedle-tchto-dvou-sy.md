
Zvažujeme-li myšlenku umístit vedle těchto dvou systémů či mezi ně nějaký třetí systém lidské spolupráce založené na dělbě práce, je vždy možné začít pouze od konceptu tržní ekonomiky, nikdy od socialismu. Koncept socialismu vycházející z rigidního monismu a centralismu, jenž svěřuje kompetenci volit a jednat výlučně jedné entitě, nedává prostor pro jakýkoli kompromis či ústupek. Tuto konstrukci nelze nijak doplnit ani změnit. Pro tržní ekonomiku to však neplatí. Zde dualismus trhu a moc vládního nátlaku a donucení nabízí nejrůznější varianty. Je skutečně nevyhnutelné či účelné, táží se lidé, aby se vláda nevměšovala do trhu? Nemělo by být úlohou vlády zasahovat a opravovat fungování trhu? Je nutné se smiřovat pouze s alternativou kapitalismu nebo socialismu? Neexistují snad jiné možné systémy společenské organizace, jež nejsou ani komunismem, ani nenarušovanou tržní ekonomikou?

[🔊 Poslechnout audio](/data/7-paragraphs/audio/chapter_145/para_001-Zvaujeme-li-mylenku-umstit-vedle-tchto-dvou-sy.mp3)
