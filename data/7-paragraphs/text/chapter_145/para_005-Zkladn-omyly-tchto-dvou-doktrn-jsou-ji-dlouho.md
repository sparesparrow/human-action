
Základní omyly těchto dvou doktrín jsou již dlouho známé. Všem, kteří jimi nejsou ošáleni, je jasné, že odkaz na spravedlnost při debatě o sepisování nových zákonů představuje argumentaci v kruhu. De lege ferenda neexistuje nic jako spravedlnost. Koncept spravedlnosti může být logicky rozhodnut pouze de lege lata. Získává smysl, jen posuzujeme-li konkrétní chování z pohledu platných zákonů země. Při zvažování změn právního systému země, při změnách či rušení existujících zákonů a sepisování nových zákonů neřešíme problém spravedlnosti, ale problém společenské prospěšnosti a společenského blahobytu. Neexistuje nic jako absolutní spravedlnost, která by neodkazovala na konkrétní systém společenské organizace. Rozhodnutí ve prospěch určitého společenského systému není určeno spravedlností. Je tomu právě naopak.

[🔊 Poslechnout audio](/data/7-paragraphs/audio/chapter_145/para_005-Zkladn-omyly-tchto-dvou-doktrn-jsou-ji-dlouho.mp3)
