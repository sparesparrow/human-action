
K tomu, aby byly doly znovu ziskové, aby pracovníci měli znovu práci a hromady mědi bylo možné prodat, aniž by byla její cena stlačena pod výrobní náklady, je třeba dosáhnout přírůstku objemu dostupných kapitálových statků, jenž bude dostatečný k zajištění odpovídajícího následného růstu investic a velikosti výroby a spotřeby, které povedou k odpovídajícímu zvýšení poptávky po mědi. Pokud však k tomuto přírůstku nedojde a podnikatelé klamaní úvěrovou expanzí i přesto jednají, jako kdyby byl skutečně dostupný, podmínky na trhu s mědí jsou po dobu trvání růstu takové, jako kdyby bylo k zásobě dostupných kapitálových statků skutečně přidáno. Ovšem i pro tento případ platí vše, co bylo řečeno o důsledcích úvěrové expanze. Jediný rozdíl, pokud jde o měď, spočívá v tom, že nemístné rozšíření výroby nebylo dosaženo stažením kapitálu a práce z jiných užití, v nichž by lépe uspokojily potřeby spotřebitelů. V našem případě mědi se nový boom střetává s mylnou investicí kapitálu a mylným užitím práce uskutečněnými během předcházejícího boomu, které nebyly zatím absorbovány procesem přizpůsobení.

[🔊 Poslechnout audio](/data/7-paragraphs/audio/chapter_103/para_003-K-tomu-aby-byly-doly-znovu-ziskov-aby-pracovnc.mp3)
