
Jediná námitka, jež byla proti teorii založené na oběžném úvěru vznesena, dosti pokulhává. Bylo prohlašováno, že snížení hrubé tržní úrokové míry pod úroveň, které by dosáhla na nenarušovaném úvěrovém trhu, nemusí být nutně výsledkem záměrné politiky ze strany bank či měnových autorit, ale i nezamýšleným důsledkem jejich konzervatismu. Banky v situaci, která by – ponechána sama sobě – vyústila v růst tržní míry, nebudou měnit úrok účtovaný z půjček, a tak nechtěně sklouznou do expanze. Tato tvrzení jsou nepodložená. Pokud je však připustíme pouze pro účely naší diskuse, nemají žádný vliv na podstatu měnového vysvětlení hospodářského cyklu. Nezáleží na tom, jaké jsou konkrétní podmínky, které přimějí banky k úvěrové expanzi a k tomu, aby nabízely méně, než činí hrubá tržní úroková míra, jež by se ustavila na nenarušovaném trhu.

[🔊 Poslechnout audio](/data/7-paragraphs/audio/chapter_103/para_005-Jedin-nmitka-je-byla-proti-teorii-zaloen-na.mp3)
