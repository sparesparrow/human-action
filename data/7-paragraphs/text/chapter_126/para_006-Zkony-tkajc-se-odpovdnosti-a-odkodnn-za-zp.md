
Zákony týkající se odpovědnosti a odškodnění za způsobené škody byly a stále jsou v určitém ohledu nedostatečné. Víceméně je přijat princip, že každý odpovídá za škody, které svým jednáním způsobí jiným lidem. Existovaly však mezery, které zákonodárci zaplňovali jen pomalu. V některých případech byla tato zdlouhavost záměrná, protože nedostatky vyhovovaly plánům úřadů. Jestliže v minulosti v mnoha zemích nebyli majitelé továren a železnic voláni k zodpovědnosti za škody, které provoz jejich podniků způsobil na majetku a zdraví občanů, spotřebitelů, zaměstnanců a jiných lidí kouřem, sazemi, hlukem, znečištěním vod a nehodami způsobenými závadným nebo nevhodným zařízením, stála za tím myšlenka, že by se neměl podkopávat pokrok industrializace a rozvoj dopravních prostředků. Stejné teorie, které pobízely a stále pobízejí mnoho vlád, aby prostřednictvím dotací, daňových úlev, cel a levných úvěrů podporovaly investice do továren a železnic, působily při vzniku právního stavu věcí, v němž byla odpovědnost za takové podniky buď formálně, nebo prakticky potlačena.

[🔊 Poslechnout audio](/data/7-paragraphs/audio/chapter_126/para_006-Zkony-tkajc-se-odpovdnosti-a-odkodnn-za-zp.mp3)
