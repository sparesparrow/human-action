
Naopak víme, že vnější jevy ovlivňují různé lidi různým způsobem, že se reakce stejných lidí na tutéž vnější událost mění a že není možné roztřídit jednotlivce do skupin stejně reagujících lidí. Toto pochopení je výsledkem naší apriorní teorie. Je pravda, že empiristé tuto teorii odmítají; předstírají, že se chtějí učit pouze z historické zkušenosti. Jsou však v rozporu se svými vlastními zásadami, jakmile se dostanou dále než jen k čistému zaznamenávání jednotlivých cen a začnou vytvářet řady a počítat průměry. Datem ze zkušenosti a statistickou informací je pouze cena zaplacená v konkrétní chvíli a na konkrétním místě za konkrétní množství nějaké komodity. Sestavování různých cenových dat do skupin a počítání průměrů je vedeno teoretickými úvahami, které jim logicky i časově předcházejí.

[🔊 Poslechnout audio](/data/7-paragraphs/audio/chapter_63/para_002-Naopak-vme-e-vnj-jevy-ovlivuj-rzn-lidi-r.mp3)
