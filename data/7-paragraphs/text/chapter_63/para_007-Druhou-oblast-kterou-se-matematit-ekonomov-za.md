
Druhou oblastí, kterou se matematičtí ekonomové zabývají, jsou vztahy mezi cenami a náklady. Když se matematičtí ekonomové věnují těmto problémům, neberou na vědomí působení tržních procesů; ba co víc, předstírají, že abstrahují od použití peněz, které je se všemi ekonomickými kalkulacemi neodmyslitelně spojeno. Nicméně když mluví obecně o cenách a nákladech a srovnávají je, existenci a používání peněz mlčky předpokládají. Ceny jsou vždy peněžními cenami a náklady nelze zahrnout do ekonomických kalkulací, pokud nejsou vyjádřeny v penězích. Jestliže se neuchýlíme k penězům, jsou ceny vyjádřeny v komplexních množstvích různého zboží a služeb, které je třeba vynaložit na pořízení výrobku. Na druhé straně ceny – lze-li tento název na směnné poměry určené barterem vůbec použít – jsou číselným vyjádřením množství různého zboží, za které může „prodávající" směnit určitou zásobu. Statky, na něž se takové „ceny" odvolávají, nejsou tytéž jako statky, na něž se odvolávají „náklady".

[🔊 Poslechnout audio](/data/7-paragraphs/audio/chapter_63/para_007-Druhou-oblast-kterou-se-matematit-ekonomov-za.mp3)
