
Klasičtí ekonomové podporovali zrušení všech obchodních bariér, které lidem brání v soutěžení na trhu. Vysvětlovali, že takové restriktivní zákony vedou k přesunu výroby z míst, v nichž jsou nejpříhodnější přírodní podmínky pro výrobu, do míst, v nichž jsou méně výhodné. Chrání méně schopného člověka před jeho schopnějším soupeřem. Mají snahu na věky zachovat zaostalé výrobní technologie. Stručně řečeno, omezují výrobu a snižují tak životní úroveň. Aby všichni lidé byli bohatší, tvrdili ekonomové, měla by být konkurence přístupná pro každého. V tomto smyslu používali termín svobodná soutěž. V jejich použití termínu svobodný nebylo nic metafyzického. Obhajovali naprosté zrušení privilegií, která zamezují přístup lidí do určitých odvětví a k některým trhům. Všechny přespříliš složité studie, které přídavnému jménu svobodný ve spojení se soutěží předhazují metafyzický význam, jsou falešné; nemají vůbec žádný vztah ke katalaktickému problému soutěže.

[🔊 Poslechnout audio](/data/7-paragraphs/audio/chapter_56/para_004-Klasit-ekonomov-podporovali-zruen-vech-obcho.mp3)
