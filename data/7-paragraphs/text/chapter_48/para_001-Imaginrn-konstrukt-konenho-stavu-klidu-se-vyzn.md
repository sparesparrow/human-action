
Imaginární konstrukt konečného stavu klidu se vyznačuje tím, že věnuje plnou pozornost změně, k níž dochází v časové posloupnosti událostí. V tomto ohledu se liší od imaginárního konstruktu rovnoměrně plynoucí ekonomiky, který je charakterizován vyloučením změn daných hodnot a časového prvku. Je nevhodné nazývat tento imaginární konstrukt statickým hospodářstvím nebo statickou rovnováhou a je hrubou chybou zaměňovat ho s imaginárním konstruktem statického hospodářství. Rovnoměrně plynoucí ekonomika je fiktivní systém, v němž jsou tržní ceny všeho zboží a služeb shodné s konečnými cenami. V jeho rámci neexistují vůbec žádné cenové změny; existuje tam dokonalá cenová stabilita. Tytéž tržní transakce se stále znovu opakují. Statky vyšších řádů procházejí ve stejném množství stejnými fázemi výroby, až nakonec vyrobené spotřební zboží přichází do rukou spotřebitelů a je spotřebováváno. Neobjevují se žádné změny tržních dat.

[🔊 Poslechnout audio](/data/7-paragraphs/audio/chapter_48/para_001-Imaginrn-konstrukt-konenho-stavu-klidu-se-vyzn.mp3)
