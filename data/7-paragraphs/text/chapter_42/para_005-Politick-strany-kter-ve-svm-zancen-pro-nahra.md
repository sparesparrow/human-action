
Politické strany, které ve svém zanícení pro nahrazení smluvního systému hegemonickým systémem poukazují na prohnilost míru a buržoazního bezpečí, velebí mravní ušlechtilost násilí a krveprolévání a vychvalují válku a revoluci jako zcela přirozené metody mezilidských vztahů, si protiřečí. To proto, že jejich vlastní utopie jsou plánovány jako království míru. Nacistická říše a marxistický stát obecného blaha jsou naplánovány jako společnosti nerušeného míru. Mají být vytvořeny zpacifikováním, tj. násilným podřízením, všech, kteří nejsou ochotni podrobit se bez odporu. Ve smluvním světě mohou poklidně koexistovat různé státy. V hegemonickém světě může být pouze jeden Reich nebo pouze jeden stát obecného blaha nebo pouze jeden diktátor. Socialismus si musí vybrat mezi zřeknutím se výhod dělby práce zahrnující celou zem a všechny lidi a ustavením celosvětového hegemonického řádu. Právě tato skutečnost udělala ruský bolševismus, německý nacismus a italský fašismus „dynamickými", tj. agresivními. Ve smluvních podmínkách se říše rozkládají a vzniká uvolněná společnost autonomních členských států. Hegemonický systém je nucen usilovat o anexi všech nezávislých států.

[🔊 Poslechnout audio](/data/7-paragraphs/audio/chapter_42/para_005-Politick-strany-kter-ve-svm-zancen-pro-nahra.mp3)
