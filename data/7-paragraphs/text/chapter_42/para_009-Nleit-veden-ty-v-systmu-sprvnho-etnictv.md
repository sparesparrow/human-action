
Náležitě vedené účty v systému správného účetnictví jsou přesné, co se týče dolarů a centů. Vykazují neobyčejnou přesnost a zdá se, že numerická exaktnost jejich položek odstraňuje všechny pochybnosti. Nejdůležitější data, která obsahují, jsou ve skutečnosti spekulativní odhady budoucích tržních situací. Je chybou srovnávat položky v jakémkoli obchodním účetnictví s položkami, jež se používají v čistě technickém počítání, např. v návrhu na stavbu stroje. Inženýr používá – dokud se zabývá technickou stránkou své práce – pouze matematické vztahy stanovené metodami experimentálních přírodních věd; obchodník se nemůže vyhnout číselným výrazům, které jsou výsledkem toho, jak chápe budoucí lidské chování. Hlavní věcí v rozvaze a ve výkazu zisků a ztrát je ohodnocení aktiv a pasiv, které nejsou vyjádřeny v hotovosti. Všechny takové rozvahy a výkazy jsou vlastně prozatímními rozvahami a prozatímními výkazy.

[🔊 Poslechnout audio](/data/7-paragraphs/audio/chapter_42/para_009-Nleit-veden-ty-v-systmu-sprvnho-etnictv.mp3)
