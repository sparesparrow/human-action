
Jádrem každého systému ekonomické teorie je vysvětlení tvorby cen. Jak Mises sám objasňoval, „hlavním zájmem ekonomie je analýza tvorby peněžních cen zboží a služeb směňovaných na trhu". Jádrem knihy Lidské jednání tak jsou části tři a čtyři, pojmenované „Ekonomická kalkulace" a „Katalaxie aneb ekonomie tržní společnosti". V těchto dvou částech je poprvé představena kompletní a systematická teorie vysvětlující tvorbu skutečných tržních cen. Mises samozřejmě tuto teorii nestvořil jen tak z ničeho. Ve skutečnosti představuje teorie cen, pečlivě zpracovaná v knize Lidské jednání, vrcholný úspěch rakouské ekonomické školy. Je vyvrcholením přístupu k teorii cen poprvé představeném Carlem Mengerem v roce 1871 a dále rozvíjeném skupinou brilantních ekonomů v generaci mezi Mengerem a Misesem. Mezi ně patří zejména Eugen von Böhm-Bawerk, J. B. Clark, Phillip H. Wicksteed, Frank A. Fetter a Herbert J. Davenport. Z důvodů, které později vysvětlím, začal bohužel mengerovský přístup po první světové válce upadat, až v polovině 30. let takřka zcela vymizel. Misesův výjimečný příspěvek v knize Lidské jednání posloužil k znovuoživení tohoto přístupu a k jeho rozpracování do systematické teorie tvorby cen.

[🔊 Poslechnout audio](/data/7-paragraphs/audio/chapter_169/para_011-Jdrem-kadho-systmu-ekonomick-teorie-je-vysvt.mp3)
