
Nesprávnost tohoto výkladu je zřejmá. Veškerá opatření omezující nabídku práce přímo či nepřímo zatěžují kapitalisty, pokud zvyšují mezní produktivitu práce a snižují mezní produktivitu hmotných výrobních faktorů. Omezením nabídky práce bez zmenšení nabídky kapitálu zvyšují podíl z čistého produktu výrobního úsilí rozdělený mezi příjemce mezd. Tento celkový čistý produkt se ovšem také sníží a záleží na konkrétních podmínkách každého případu, zda bude relativně větší podíl z menšího koláče větší či menší než relativně menší podíl z většího koláče. Snížení celkové nabídky práce neovlivňuje přímo zisky ani úrokovou míru. Ceny hmotných výrobních faktorů klesají a mzdové sazby za jednotku výkonu jednotlivého pracovníka (avšak ne nutně také na jednoho zaměstnance) rostou. Ceny produktů rostou též. Jak již bylo řečeno, záleží na konkrétní situaci, zda všechny tyto změny povedou ke zlepšení či zhoršení důchodu průměrného pracovníka.

[🔊 Poslechnout audio](/data/7-paragraphs/audio/chapter_111/para_011-Nesprvnost-tohoto-vkladu-je-zejm-Veker-opat.mp3)
