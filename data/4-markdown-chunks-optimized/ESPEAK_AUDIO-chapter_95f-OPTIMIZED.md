Pokud by vlastníci kapitálových statků – s ustavením podmínek rovnoměrně plynoucí ekonomiky – měli přestat získávat jakýkoli úrok, došlo by k narušení podmínek platných pro alokaci dostupné zásoby statků na uspokojení potřeb v různých obdobích budoucnosti. Změněné podmínky vyžadují novou alokaci. Rozdíl mezi ohodnocením uspokojení potřeb v různých obdobích budoucnosti nemůže zmizet ani v rovnoměrně plynoucí ekonomice.

I v rámci tohoto imaginárního konstruktu budou lidé připisovat vyšší hodnotu jablku dostupnému dnes v porovnání s jablkem dostupným za deset nebo sto let. Pokud kapitalisté nezískávají žádný úrok, je porušena rovnováha mezi uspokojením v bližších a vzdálenějších obdobích budoucnosti. Skutečnost, že kapitalista udržoval svůj kapitál na úrovni 100 000 dolarů, byla podmíněna tím, že 100 000 dolarů v současnosti se rovná 105 000 dolarům dostupným o dvanáct měsíců později.

Těchto 5000 dolarů je podle jeho názoru dost na to, aby vyvážily očekávané výhody z okamžité spotřeby části této sumy. Pokud jsou úrokové platby odstraněny, dochází ke spotřebě kapitálu.

Toto je hlavním nedostatkem statického systému popisovaného Schumpeterem. Nestačí pouze předpokládat, že kapitálové vybavení tohoto systému naakumulované v minulosti je nyní dostupné ve výši této minulé akumulace a je nadále stabilně udržováno na této úrovni. V rámci tohoto imaginárního systému musíme přiřadit určitou funkci také působení sil, jež tuto údržbu zajišťují. Pokud odstraníme roli kapitalisty jako příjemce úroku, nahradíme ji rolí kapitalisty jako konzumenta kapitálu.

Neexistuje již žádný důvod, proč by neměl vlastník kapitálových statků použít své statky na spotřebu. Za předpokladů platných v imaginárním konstruktu statických podmínek (rovnoměrně plynoucí ekonomiky) není žádný důvod držet je jako rezervu pro horší časy. I kdybychom, dosti rozporuplně, předpokládali, že část z nich je použita v podobě rezervy a není tedy součástí současné spotřeby, bude spotřebována přinejmenším ta část kapitálu, jež odpovídá objemu přebytku kapitalistického spoření nad prostým spořením.

Pokud by čistý úrok neexistoval, kapitálové statky by nebyly použity na okamžitou spotřebu a nedocházelo by ke spotřebě kapitálu. V těchto nemyslitelných a nepředstavitelných podmínkách by naopak nebyla vůbec žádná spotřeba, ale pouze spoření, akumulace kapitálu a investování. Ke spotřebě kapitálu by nevedlo nemožné zmizení čistého úroku, ale odstranění úrokových plateb vlastníkům kapitálu. Kapitalisté by spotřebovávali své kapitálové statky a svůj kapitál právě proto, že čistý úrok existuje a dávají přednost současnému uspokojení potřeb před uspokojením pozdějším.

Proto nepřichází v úvahu, že by byl úrok odstraněn jakoukoli institucí, zákonem nebo prostřednictvím bankovní manipulace. Ten, kdo chce „odstranit" úrok, bude muset přimět lidi, aby si necenili jablka dostupného za sto let méně než jablka v současnosti. Tím, co může být zákony nebo nařízeními odstraněno, je pouhé právo kapitalistů přijímat úrok. Taková nařízení by však přinesla spotřebu kapitálu a v krátkém čase by uvrhla lidstvo zpět do původního stavu přirozené chudoby.

Rozdíl mezi ohodnocením uspokojení potřeb v různých obdobích budoucnosti se projevuje v prostém a kapitalistickém spoření izolovaných ekonomických aktérů v té míře, v jaké se lidé více zaopatřují pro bližší nebo vzdálenější období budoucnosti. V podmínkách tržního hospodářství je míra čistého úroku – pokud jsou splněny předpoklady imaginárního konstruktu rovnoměrně plynoucí ekonomiky – rovna poměru mezi určitým množstvím peněz dostupným dnes a takovým množstvím dostupným později, které je považováno za rovnocenné.

Míra čistého úroku řídí investiční aktivity podnikatelů. Určuje délku doby čekání a doby výroby v každém odvětví.

Lidé se často ptají, zda spoření a akumulaci kapitálu podněcuje spíše „vysoká" nebo „nízká" úroková míra. Tato otázka je však nesmyslná. Čím menší je diskont budoucích statků, tím je míra čistého úroku nižší. Lidé nespoří více proto, že se čistý úrok zvyšuje, a míra čistého úroku neklesá kvůli zvýšení objemu úspor. Změny čistých úrokových měr a objemu úspor jsou – za jinak stejných okolností, zejména stejných institucionálních podmínek – dvěma stránkami stejného jevu. Zmizení čistého úroku by bylo totožné se zmizením spotřeby. Zvýšení čistého úroku nade všechny meze by bylo totožné se zmizením spoření a veškerého zaopatření pro budoucnost.