Využití výrobních prostředků může být kontrolováno buď soukromými vlastníky, nebo společenským aparátem nátlaku a donucení. V prvním případě existuje trh, existují tržní ceny pro všechny výrobní faktory a je možná ekonomická kalkulace. V druhém případě nic z těchto věcí neexistuje. Je zbytečné utěšovat se nadějí, že orgány kolektivního hospodářství budou „všudypřítomné" a „vševědoucí". V praxeologii se nezabýváme činy všudypřítomného a vševědoucího božstva, ale jednáním lidí vybavených pouze lidským rozumem. A takový rozum nedokáže plánovat bez ekonomické kalkulace.

Socialistický systém s trhem a tržními cenami odporuje sám sobě, stejně jako je tomu s pojmem kulatého čtverce. Výrobu řídí buď podnikatel usilující o zisk, nebo rozhodnutí ředitele, jemuž je svěřena nejvyšší a výhradní moc. Vyrábějí se buď takové věci, z jejichž prodeje podnikatel očekává nejvyšší zisk, nebo takové věci, jaké ředitel chce, aby se vyráběly. Otázka zní: kdo bude pánem, spotřebitelé, nebo ředitel?

Na kom bude ležet konečné rozhodnutí, jestli určitá zásoba výrobních faktorů bude využita pro výrobu spotřebního zboží a, nebo pro výrobu spotřebního zboží b? Taková otázka neumožňuje vyhýbavou odpověď. Musí se na ni odpovědět přímo a jednoznačně.

Abychom správně posoudili myšlenku využití diferenciálních rovnic matematické ekonomie pro socialistickou ekonomickou kalkulaci, musíme si připomenout, co tyto rovnice skutečně znamenají.

Když sestavujeme imaginární konstrukt rovnoměrně plynoucí ekonomiky, předpokládáme, že všechny výrobní faktory jsou využity tak, že každý z nich poskytuje nejvýše ceněné služby, jaké vůbec může poskytovat. Za existujících podmínek nemůže žádná další změna využití těchto faktorů zlepšit stav uspokojování potřeb. Tato situace, v níž nedochází k dalším změnám v rozmístění výrobních faktorů, je popsána systémem diferenciálních rovnic. Tyto rovnice však neposkytují žádné informace o lidském jednání, jehož pomocí bylo hypotetického rovnovážného stavu dosaženo.

Vše, co říkají, je toto: jestliže je – v tomto stavu statické rovnováhy – m jednotek faktoru a využito pro výrobu statku p a n jednotek faktoru a pro výrobu statku q, nemůže vést žádná další změna ve využití dostupných jednotek faktoru a ke zvýšení uspokojení potřeb.

Tento rovnovážný stav je čistě imaginárním konstruktem. V měnícím se světě nemůže být nikdy dosažen. Liší se stejně od dnešního stavu jako od každého jiného uskutečnitelného stavu věcí.

V tržním hospodářství je podnikatelská činnost tím, co stále znovu přeskupuje směnné poměry a alokaci výrobních faktorů. Podnikající člověk objeví rozpor mezi cenami komplementárních výrobních faktorů a budoucími cenami výrobků, které předvídá, a pokouší se získat výhodu z tohoto rozporu ve svůj prospěch.

Žádný aktér nemá nic společného s rovnováhou a rovnovážnými cenami; tyto pojmy se neslučují s reálným životem a jednáním; jsou pomocnými prostředky praxeologického uvažování, pro něž neexistuje žádný jiný mentální prostředek, jak si představit nekonečný neklid jednání, než ho postavit proti pojmu dokonalého klidu.

To, co člověka popohání ke změnám a inovacím, není vize rovnovážných cen, ale očekávání výše cen omezeného počtu druhů zboží, jaké budou panovat na trhu toho dne, kdy on chce prodávat.