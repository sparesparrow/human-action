Nikoli, příčinně-realistická teorie cen, opravdová podstata rakouské ekonomie, nebyla náhle zničena na svém vrcholu ohromnou erupcí keynesovské makroekonomie v polovině 30. let ve Velké Británii. Spíše začala být v tichosti uchvacována konkurenčním přístupem již o mnoho let dříve v místě svého zrodu, poté co byla ještě ve stadiu svého vývoje opuštěna všemi svými zastánci.

Vrátíme-li se k Misesovu počinu, napsání Nationalökonomie bylo naprosto osamělým podnikem. Koncem třicátých let Mises nemohl na své ojedinělé výpravě za vzkříšením a zdokonalením mengerovské tradice spoléhat na žádné intelektuální spojence. Jak Hayek souhlasně poznamenal, rakouská ekonomická škola byla v době, kdy se Mises koncem 30. let lopotil v Ženevě, prakticky uzavřenou kapitolou.

I když první plody jeho práce uschly, aniž by si jich svět zabývající se vývojem na jiné frontě povšiml, Mises vytrval a přivedl na jasně nepřátelský svět bez špetky pochopení o takřka deset let později knihu Lidské jednání. A právě toto skvostné dílo, jakkoliv to zní nepravděpodobně, změnilo kurz intelektuálních dějin tím, že zažehlo moderní obrození výzkumu v mengerovském paradigmatu, jež započalo začátkem 60. let a vzkvétá dodnes. Avšak konečný účet této kapitoly dějin rakouské školy musí být teprve sepsán.