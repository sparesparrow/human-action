Ovlivňují objem vyplacených mezd; pokud zvyšují cenu, kterou musí zaměstnavatel zaplatit za jednotku výkonu nad potenciální tržní sazbu, vytvářejí institucionální nezaměstnanost. Sociální zabezpečení nenařizuje zaměstnavatelům utratit více za najímanou práci. Omezuje příjemce mezd ohledně utracení jejich celkového důchodu. Bere pracovníkovi svobodu uspořádat si svoji domácnost podle svých vlastních rozhodnutí.

To, jestli takový systém sociálního zabezpečení představuje dobrý či špatný přístup, je ve své podstatě politickou otázkou. Někdo se může pokusit ospravedlnit ho tvrzením, že příjemci mezd tomuto problému nerozumí a nemají dostatečnou morální sílu k tomu, aby se sami od sebe zaopatřili pro budoucnost. Pak ovšem není snadné umlčet hlasy těch, kdo se ptají, zda není paradoxní svěřit blahobyt národa rozhodnutím voličů, jež sám zákon považuje za neschopné uspořádat si své vlastní záležitosti; zda není absurdní pověřit tyto lidi řízením vlády, pokud sami zjevně potřebují poručníka?

Není žádná náhoda, že Německo, země, která jako první zavedla systém sociálního zabezpečení, bylo kolébkou obou druhů moderního pohrdání demokracií, jak marxistického, tak nemarxistického.

Poznámky k obecně rozšířenému výkladu „průmyslové revoluce"

Všeobecně se předpokládá, že dějiny moderního industrialismu, a britské „průmyslové revoluce" především, poskytují empirické ověření „realistické" či „institucionální" doktríny a zcela vyvracejí „abstraktní" dogmatismus ekonomů.