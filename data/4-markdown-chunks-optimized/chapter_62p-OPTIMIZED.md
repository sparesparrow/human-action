Kdyby byly obě tyto podmínky vždy a bez výjimky splněny, každé zvýšení nákladů na zvýšení množství nějaké komodity by bylo využito k uspokojení potřeb, které jsou považovány za méně naléhavé než nejméně naléhavá potřeba z těch, které již byly uspokojeny množstvím, jež bylo k dispozici už předtím. Současně by zvýšení vyžadovalo využití výrobních faktorů, které by musely být staženy z využití pro uspokojení jiných potřeb, které jsou považovány za naléhavější než ty, jejichž uspokojení bylo pominuto kvůli výrobě mezní jednotky. Na jedné straně by mezní hodnota uspokojení ze zvýšení dostupného množství poklesla. Na druhé straně by vzrostla mezní újma nákladů potřebných na výrobu dodatečného množství: výrobní faktory by byly vyňaty z takového využití, v němž by mohly uspokojit naléhavější potřeby. Výroba se musí zastavit v bodě, v němž mezní užitečnost přírůstku již nevyváží mezní nárůst újmy z nákladů.

Tyto dvě podmínky jsou často přítomné, ale neplatí to obecně bez výjimky. Existuje mnoho komodit mezi statky všech řádů, jejichž hmotná struktura není homogenní a které proto nejsou dokonale dělitelné.

Bylo by samozřejmě možné důmyslnou hrou se slovíčky odčarovat odchylku od první z výše uvedených podmínek. Můžeme říct: půlka auta není auto. Jestliže se k půlce auta přidá čtvrtka auta, nezvýší se dostupné množství; teprve úplný výrobní proces, který dá vznik celému autu, vyprodukuje jednotku a způsobí nárůst dostupného množství. Takový výklad se však mine cílem.

Musíme se totiž vyrovnat s problémem, že ne každý nárůst nákladů úměrně zvyšuje objektivní užitnou hodnotu, fyzickou schopnost věci poskytovat určitou službu. Různé přírůstky výdajů přinášejí různé výsledky. Existují přírůstky, jejichž vydání zůstane bez užitku, pokud nepřidáme další přírůstky v určitém množství.

Na druhé straně – a toto je odchylka od druhé podmínky – nevyžaduje nárůst fyzického objemu výroby vždy úměrný nárůst nákladů, dokonce nemusí vyžadovat vůbec žádné dodatečné náklady. Může se stát, že náklady vůbec nerostou nebo že jejich nárůst zvyšuje objem produkce více než úměrně, neboť mnohé výrobní prostředky nejsou homogenní ani dokonale dělitelné. To je jev, který podnikání zná jako nadřazenost výroby ve velkém rozsahu. Ekonomové mluví o zákonu rostoucích výnosů nebo klesajících nákladů.

Uvažujme – jako případ A – situaci, v níž žádný výrobní faktor není dokonale dělitelný a v níž plné využití produktivních služeb poskytnutých každým dalším nedělitelným prvkem každého faktoru vyžaduje plné využití dalších nedělitelných prvků každého z ostatních komplementárních faktorů. Pak v každém souboru výrobních činitelů může být každý prvek – každý stroj, každý pracovník, každý kousek surovin – plně využit tehdy a jen tehdy, jestliže jsou také pro výrobu plně využity všechny služby ostatních prvků. V těchto mezích nevyžaduje výroba části maximálního dosažitelného objemu výroby vyšší náklady než výroba nejvyššího možného objemu. Můžeme též říct, že soubor o minimální velikosti vždy vyprodukuje stejné množství výrobků; je nemožné produkovat menší množství výrobků, i kdyby pro část produkce nebylo použití.

Uvažujme – jako případ B – situaci, v níž jedna skupina výrobních činitelů je pro všechny praktické účely dokonale dělitelná. Na druhé straně mohou být nedokonale dělitelné faktory děleny tak, že plné využití služeb poskytovaných každým dalším nedělitelným prvkem jednoho faktoru vyžaduje plné využití dalších nedělitelných prvků ostatních nedokonale dělitelných komplementárních faktorů. Potom nárůst produkce souboru dalších nedělitelných faktorů z částečného na úplnější využití jejich výrobní kapacity vyžaduje pouze nárůst množství dokonale dělitelných faktorů. Člověk se však musí mít na pozoru, aby nepropadl omylu, že to nutně vyvolá pokles průměrných výrobních nákladů. Je pravda, že v rámci souboru nedokonale dělitelných faktorů je nyní každý z nich lépe využit, že proto výrobní náklady, pokud jsou vyvolány spoluprací těchto faktorů, zůstávají nezměněny a že podíly připadající na jednotku výstupu klesají. Na druhé straně však nárůst využití dokonale dělitelných výrobních faktorů může být dosažen pouze tím, že jsou vyňaty z jiného užití.