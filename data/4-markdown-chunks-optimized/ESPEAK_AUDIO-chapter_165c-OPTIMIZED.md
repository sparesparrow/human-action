Člověk společenský na rozdíl od člověka žijícího v autarkii musí nutně upravit svůj původní biologický nezájem o blahobyt lidí vně jeho vlastní rodiny. Své konání musí přizpůsobit požadavkům společenské spolupráce a pohlížet na úspěch ostatních lidí jako na nutnou podmínku vlastního úspěchu. Z tohoto pohledu je možné popsat cíl společenské kooperace jako dosažení největší spokojenosti největším počtem lidí. Málokdo by se pokoušel vyvracet tuto definici nejvíce žádoucího stavu a tvrdit, že není dobré vidět co největší počet lidí těšících se co největšímu možnému štěstí. Veškeré útoky proti tomuto Benthamovu tvrzení se soustředily na nejasnosti či nedorozumění ohledně konceptu štěstí; nijak se však nestavily proti postulátu, že dobru, ať již znamená cokoli, by se mělo těšit největší možné množství lidí.

Když ovšem vyložíme koncept blahobytu tímto způsobem, ztrácí jakýkoli konkrétní význam. Lze jej pak použít k ospravedlnění jakéhokoli typu společenské organizace. Někteří zastánci černošského otroctví také tvrdili, že otroctví je nejlepším prostředkem, jak černochům zajistit spokojenost, a dnes mnozí bílí jižané upřímně věří, že přísná segregace nepřináší o nic menší prospěch barevným než údajně přináší bílým.

Hlavní myšlenkou rasismu nacistického či gobineauovského typu je tvrzení, že hegemonie nadřazených ras přináší prospěch také skutečným zájmům ras podřadných. Princip, který je ale tak široký, že pokrývá všechny doktríny, jež si však vzájemně odporují, je zcela nepoužitelný.

V ústech propagandistů blahobytu má koncept blahobytu konkrétní význam. Záměrně používají termín, jehož obecně vnímaný význam předem vylučuje něčí odpor. Žádný ctnostný člověk nechce být tak nerozvážný a postavit se proti nastolení blahobytu. Zastánci blahobytu si sami osvojili výlučné právo nazývat svůj program programem blahobytu, a chtějí tak dosáhnout úspěchu pomocí laciného logického triku. Chtějí své myšlenky učinit nekritizovatelnými tak, že jim přiřknou označení, jež každý chová v úctě.

Terminologie, již užívají, implikuje, že všichni oponenti jsou darebáci se zlými úmysly, jimž jde pouze o sobecké vlastní zájmy ke škodě většiny dobrých lidí.

Nesnáz západní civilizace spočívá právě ve skutečnosti, že se i seriózní lidé mohou uchýlit k takovým sylogickým úskokům, aniž by se dočkali příkré kritiky. To lze vysvětlit pouze dvěma způsoby. Buď si sami tito samozvaní ekonomové blahobytu nejsou vědomi logické nepřípustnosti své argumentace, nebo si tento způsob argumentace zvolili záměrně, aby tak zabránili vyvracení svých omylů, jelikož konstrukce argumentu dopředu znemožňuje jeho kritiku. V obou případech je ale usvědčují jejich vlastní činy.

Není nutné nijak rozšiřovat výklad předchozích kapitol o dopadech nejrůznějších druhů intervencionismu. Objemné knihy věnované ekonomii blahobytu nepřišly s jediným argumentem, který by mohl vyvrátit naše závěry. Zbývá nám tedy již jen prozkoumat kritickou část díla propagandistů blahobytu, jejich obvinění vznesená proti tržnímu hospodářství.

Veškeré tyto vášnivé argumenty ekonomů blahobytu lze v konečném důsledku shrnout do tří bodů. Kapitalismus je špatný, říkají, protože se v něm vyskytuje chudoba, nerovnost příjmů a bohatství a protože v něm neexistuje jistota.

Lze vylíčit podmínky ve společnosti založené na zemědělství, kde každý její člen obdělává kousek půdy, jenž je dostatečně velký na to, aby poskytl jemu a jeho rodině základní nevyhnutelné životní minimum. Do takového obrazu můžeme doplnit několik specialistů, řemeslníků, například kovářů, a několik duševně pracujících, například lékařů. Můžeme dokonce učinit další krok a předpokládat, že někteří lidé nevlastní zemědělské usedlosti, ale pracují na statcích jiných lidí. Zaměstnavatel jim za jejich pomoc platí a stará se o ně v případě jejich nemoci či stáří.

Tato podoba ideální společnosti tvořila základ mnoha utopických vizí. V některých komunitách byla po nějakou dobu v podstatě uskutečňována. Nejvíce se jí blížilo společenství, které založili jezuitští padres na území dnešní Paraguaye. Nemusíme se ale zabývat podstatou takového systému společenské organizace. Historický vývoj jej překonal. Nepostačuje pro takové množství lidí, jež dnes na zemi žije.

Základní slabinou takové společnosti je to, že rostoucí počet obyvatel nutně vede ke zvyšující se chudobě. Je-li půda zemřelého statkáře rozdělena mezi jeho děti, stane se velikost pozemku časem příliš malá na to, aby mohla poskytovat dostatečnou úrodu k přežití rodiny. Každý je tak sice vlastníkem půdy, ale každý je také velmi chudý. Podmínky, které jsme mohli pozorovat v rozsáhlých oblastech Číny, nám ukazují smutný obrázek bídy lidí obdělávajících malé pozemky. Alternativou k tomuto vývoji je vznik velké masy proletariátu, který půdu nevlastní.