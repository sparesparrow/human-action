Hodnota těchto ostatních užití roste, zůstane-li vše ostatní stejné, s tím, jak se zmenšují; cena těchto dokonale dělitelných faktorů má tendenci růst s tím, jak se jich více používá pro lepší využití výrobní kapacity souboru příslušných, dále nedělitelných faktorů.

Úvahy o našem problému se nesmějí omezovat na případ, v němž je dodatečné množství podňato jiným podnikům, které vyrábějí tentýž výrobek méně efektivně, a nutí tyto podniky, aby omezily objem své výroby. Je jasné, že v tomto případě – konkurence mezi více a méně efektivními podniky vyrábějícími tentýž výrobek ze stejných surovin – průměrné výrobní náklady v rozrůstajícím se podniku klesají.

Obecnější prozkoumání tohoto problému vede k jinému výsledku. Jsou-li jednotky vyňaty z jiných užití, v nichž by byly využity pro výrobu jiného zboží, objevuje se trend k růstu ceny těchto jednotek. Tento trend může být vyvážen náhodnými tendencemi působícími opačným směrem; občas může být tak slabý, že jsou jeho důsledky zanedbatelné. Je to však vždy přítomno a je možné, že to ovlivňuje uspořádání nákladů.

Nakonec uvažujme stav věcí, v němž mohou být různé nedokonale dělitelné výrobní faktory děleny pouze tak, že za daných tržních podmínek žádná velikost, která může být vybrána pro jejich zapojení do výrobního souboru, neumožňuje kombinaci, v níž plné využití výrobní kapacity jednoho faktoru umožňuje plné využití výrobní kapacity ostatních nedokonale dělitelných faktorů.

Praktický význam má pouze tento případ, kdežto ostatní případy nehrají v reálném podnikání prakticky žádnou roli. Charakteristickým rysem je, že se utváření výrobních nákladů mění nerovnoměrně. Jsou-li všechny nedokonale dělitelné faktory využity méně než na plnou kapacitu, má rozšíření výroby za následek pokles průměrných výrobních nákladů, pokud tento výsledek nezvrátí ceny, které musí být zaplaceny za dokonale dělitelné faktory.

Jakmile je však dosažena plná kapacita využití jednoho z nedokonale dělitelných faktorů, další rozšiřování výroby vede k náhlému prudkému nárůstu nákladů. Poté se opět objeví trend k poklesu průměrných výrobních nákladů a působí tak dlouho, dokud není znovu dosaženo plného využití kapacity některého z nedokonale dělitelných faktorů.

Pokud se nic jiného nemění, pak čím více roste výroba určitého zboží, tím musí být odňato víc výrobních faktorů nasazených jinde, kde by byly využity k výrobě jiného zboží. Proto – zůstane-li vše ostatní stejné – roste s růstem objemu výroby průměrná výrobní cena. Tento obecný zákon je však částečně potlačen jevem, že ne všechny výrobní faktory jsou dokonale dělitelné.

Plánující podnikatel stojí vždy před otázkou: do jaké míry převýší očekávané ceny výrobků očekávané náklady? Má-li podnikatel vzhledem k danému projektu stále plnou svobodu rozhodování, protože ještě neučinil žádnou nepřevoditelnou investici k jeho uskutečnění, jsou pro něj důležité průměrné náklady.

Má-li však už určité zájmy v příslušném oboru podnikání, dívá se na projekt z úhlu dodatečných nákladů, které musí být vynaloženy. Ten, kdo již vlastní ne zcela využitý soubor výrobních faktorů, nebere v úvahu průměrné výrobní náklady, ale mezní náklady. Bez ohledu na částku, kterou již vynaložil na nepřevoditelné investice, ho zajímá pouze otázka, zda výnosy z prodeje dodatečného množství výrobků převýší či nepřevýší dodatečné náklady vyvolané jeho výrobou.

Dokonce i kdyby celá částka investovaná do nepřevoditelných výrobních zařízení musela být odepsána jako ztráta, podnikatel pokračuje ve výrobě, pokud očekává rozumný přebytek výnosů nad současnými náklady.

To, že výrobní faktor není dokonale dělitelný, nemusí vždy znamenat, že může být vytvořen a využit pouze v jednom objemu. V některých případech tomu tak samozřejmě může být. Zpravidla je však možné rozsah těchto faktorů měnit.

Pokud se mezi různými rozsahy, které jsou u takového faktoru možné, jeden rozsah odlišuje tím, že náklady vynaložené na jeho výrobu a provoz jsou na jednotku výrobních služeb menší než náklady u jiných rozsahů, je vše v podstatě stejné.

Potom výhoda většího podniku nespočívá v tom, že využívá stroj na plnou kapacitu, zatímco menší podnik využívá stejně velký stroj pouze na část kapacity. Spočívá spíš v tom, že větší podnik využívá stroj, jehož provoz lépe využívá výrobní faktory potřebné k jeho výrobě a provozu, než je tomu u menšího stroje využitého v menším podniku.