U všech odvětví existuje univerzální tendence přesouvat se do těch míst, v nichž jsou možnosti výroby největší. V nenarušované tržní ekonomice je tato tendence oslabena kvůli zvažování nepřevoditelnosti vyžadovaných kapitálových statků. Historický prvek nedává starým odvětvím trvalou převahu. Pouze brání plýtvání pocházejícímu z investic vedoucích k nevyužití kapacity stále použitelných výrobních zařízení na jedné straně a omezením objemu kapitálových statků dostupných pro naplnění neuspokojených potřeb na straně druhé.

Neexistují-li cla, jsou přesuny odvětví odloženy do doby, kdy jsou kapitálové statky investované ve starých továrnách opotřebovány, nebo jsou zastaralé vlivem technologických zlepšení, která jsou tak významná, že je nutné nahradit je novým zařízením. Dějiny průmyslu ve Spojených státech poskytují celou řadu příkladů přesunů center průmyslové výroby v rámci jedné země, které nebyly vynuceny žádnými ochranářskými opatřeními ze strany úřadů.

Argument nedospělých odvětví není o nic méně nepodložený než ostatní důvody předkládané ve prospěch protekcionismu.

Další rozšířený omyl se týká domnělého potlačování užitečných patentů. Patent představuje zákonný monopol zaručený vynálezci nového zařízení po omezený počet let. Momentálně se nezabýváme tím, zda je vhodné poskytovat vynálezcům taková exkluzivní práva. Zajímá nás pouze tvrzení, že „velké podniky" zneužívají patentový systém, protože odpírají veřejnosti prospěch, který by mohla mít z technologických zlepšení.

Při poskytnutí patentu vynálezci nezkoumají úřady hospodářský význam vynálezu. Podstatné pro ně je pouze prvenství myšlenky a své zkoumání omezují na technologické otázky. Se stejnou nezaujatou svědomitostí se zabývají vynálezem, jenž představuje zásadní převrat pro celý průmysl, stejně jako směšným přístrojem, jehož nepoužitelnost je zjevná. Patentová ochrana je proto poskytována velkému počtu poměrně bezcenných vynálezů.

Jejich tvůrci jsou schopni přecenit význam svého příspěvku k rozvoji technologických znalostí a dělají si přehnané naděje na hmotný přínos, který jim to může přinést. Zklamáni si poté stěžují na absurditu ekonomického systému připravujícího lid o výhody technologického pokroku.

Podmínky, za nichž je hospodárné nahradit stále použitelné starší vybavení za nové a vylepšené, byly popsány výše. Pokud nejsou splněny, nevyplatí se ani soukromému podniku v tržním hospodářství, ani socialistickému vedení totalitního systému okamžitě použít nový technologický postup. Výroba nových strojů pro novou továrnu, rozšíření stávající továrny a nahrazení staršího opotřebovaného vybavení budou provedeny podle nového projektu. Ale stále použitelné vybavení nebude sešrotováno. Nový proces bude zaváděn krok za krokem.

Továrny, vybavené starým zařízením, jsou po nějaký čas stále schopny vydržet konkurenci továren s novým vybavením. Ti, kdo pochybují o správnosti tohoto tvrzení, by se měli zeptat sami sebe, zda vždy vyhazují svůj vysavač nebo rozhlasový přijímač, jakmile je do prodeje uveden lepší model.

V tomto ohledu není podstatné, zda je nový vynález chráněn patentem nebo ne. Firma, která získala licenci, již za nový vynález peníze utratila. Pokud přesto novou metodu nezačne využívat, je tomu tak proto, že se to nevyplatí. Nemá žádný význam, že vládou vytvořený monopol zaručený patentem brání ostatním konkurentům v jejím využití.

Tím, na čem záleží, je stupeň nadřazenosti nad starými metodami získaný díky novému vynálezu. Nadřazenost znamená snížení výrobních nákladů na jednotku výstupu, nebo takové zlepšení kvality výrobku, za které jsou spotřebitelé ochotni zaplatit přiměřeně vyšší cenu. Pokud vynález není dostatečně nadřazený, aby zajistil ziskovost nákladné změny výrobní metody, je to důkazem skutečnosti, že jsou spotřebitelé spíše rozhodnuti získat jiné statky než požívat přínosy nového vynálezu.

Konečné rozhodnutí spočívá na spotřebiteli.

Povrchní pozorovatelé občas nejsou schopni tyto věci pochopit, protože jsou klamáni praktikami mnohých velkých podniků, které se snaží získat práva zaručená patentem bez ohledu na jeho užitečnost. Tento postup pramení z různých úvah:

1. Hospodářský význam inovace nebyl dosud rozpoznán.
2. Inovace je zjevně neupotřebitelná. Firma však věří, že ji může vylepšit způsobem, který ji učiní použitelnou.
3. Okamžité využití inovace se nevyplatí. Firma ji však zamýšlí využít později při nahrazení opotřebovaného vybavení.
4. Firma chce podpořit vynálezce, aby pokračoval ve svém výzkumu i přesto, že dosud jeho úsilí nevyústilo v prakticky použitelné zlepšení.
5. Firma chce usmířit vynálezce, kteří se s ní chtějí soudit, s cílem ušetřit peníze, čas a nervové vypětí související s neopodstatněným soudním sporem o nedodržení podmínek smlouvy.