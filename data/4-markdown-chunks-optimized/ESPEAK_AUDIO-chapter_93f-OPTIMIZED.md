6. Firma se uchyluje ke zjevnému uplácení nebo podléhá skrytému vydírání tím, že platí za neužitečný patent úředníkům, inženýrům nebo jiným vlivným osobám v podnicích nebo institucích, které jsou jejími stávajícími nebo potenciálními zákazníky.

Pokud je vynález ve srovnání se starými postupy tak nadřazený, že je kvůli němu staré vybavení zastaralé a je bezpodmínečně nutné ho okamžitě nahradit novými stroji, uskuteční se tato změna bez ohledu na to, zda je majitelem patentu vlastník starého vybavení nebo nezávislá firma. Úvahy v opačném smyslu jsou založeny na předpokladu, že nikoli pouze investor a jeho právníci, ale také všichni ostatní, kteří již v dané oblasti výroby působí nebo jsou připraveni do ní vstoupit, pokud k tomu budou mít příležitost, vůbec nejsou schopni rozpoznat význam nového vynálezu.

Vynálezce prodává svá práva staré firmě za pakatel, protože o ně nikdo jiný nestojí. A tato stará firma je taktéž příliš hloupá na to, aby si všimla výhody, kterou by jí využití tohoto vynálezu mohlo přinést.

Je pravda, že zlepšení nemůže být využito, pokud lidé nevidí jeho užitečnost. V podmínkách socialistického řízení by ke zmaření využití hospodárnější výrobní metody postačovala nezpůsobilost nebo tvrdohlavost úředníků odpovědných za příslušné oddělení. Totéž platí v případě vynálezů ve všech oblastech ovládaných vládou.

Nejzřetelnější příklady poskytuje neschopnost významných válečných odborníků porozumět významu nových zařízení. Velký Napoleon nerozpoznal pomoc, kterou by jeho plánům na invazi do Velké Británie mohly poskytnout parní lodě; maršál Foch i německý generální štáb podcenili na prahu první světové války význam letectva, a později tak zakoušel významný průkopník vzdušných sil generál Billy Mitchell velmi těžké chvíle.

V oblasti, kde není tržní hospodářství omezováno byrokratickou omezeností, panuje úplně jiná situace. Zde převažuje tendence k přeceňování významu inovací spíše než k jeho podceňování. Dějiny moderního kapitalismu popisují bezpočet případů neúspěšných snah prosadit inovace, jež se ukázaly jako zbytečné. Mnoho průkopníků za svůj neopodstatněný optimismus draze zaplatilo. Bylo by realističtější obviňovat kapitalismus z jeho sklonu nadhodnocovat nepoužitelné inovace než z jeho údajného potlačování užitečných inovací. Skutečností je, že za nákup poměrně neužitečných patentových práv a snahy uplatnit je v praxi byly promrhány velké sumy peněz.

Je absurdní mluvit o údajné zaujatosti moderních velkých firem proti technologickému zlepšení. Velké korporace vynakládají na hledání nových postupů a nových metod obrovská množství prostředků.

Lidé, kteří bědují nad údajným potlačováním vynálezů ze strany svobodného podnikání, se nemohou domnívat, že své námitky prokázali poukazem na množství patentů, které buď nejsou nikdy využity, nebo jsou využity až po dlouhé době. To je znamením, že četné patenty, možná i většina z nich, jsou k ničemu. Ti, kdo argumentují omezováním užitečných inovací, neuvádějí jediný příklad inovace, která by nebyla používána v zemích, kde je chráněna patentem, a užívána Sověty, kteří žádná patentová práva neuznávají.

Omezená převoditelnost kapitálových statků hraje důležitou roli v lidské geografii. Současné rozmístění lidských obydlí a průmyslových center po zemském povrchu je do jisté míry určeno historickými faktory. Skutečnost, že byla ve vzdálené minulosti zvolena určitá místa, stále hraje roli. Je pravda, že převládá všeobecná tendence lidí stěhovat se do oblastí, které nabízejí nejpříznivější možnosti pro výrobu. Tato tendence však není omezována pouze institucionálními faktory, jako jsou překážky bránící migraci. Důležitou úlohu sehrává i historický faktor.

Kapitálové statky s omezenou převoditelností byly investovány do oblastí, jež z pohledu našich dnešních znalostí nabízejí méně výhodné příležitosti. Jejich nehybnost působí proti sklonu umísťovat závody, zemědělské statky a obydlí podle stavu našich současných informací o geografii, geologii, fyziologii rostlin a zvířat, klimatologii a ostatních vědních oborech.

Proti výhodám přesunu do míst nabízejících lepší fyzikální možnosti musí člověk zvažovat nevýhody opuštění nepoužitých kapitálových statků s omezenou možností převodu a přemístění.

Stupeň převoditelnosti a dostupná nabídka kapitálových statků tak ovlivňují veškerá rozhodnutí o výrobě a spotřebě. Čím je stupeň převoditelnosti menší, tím více je oddáleno provedení technologického zlepšení. Přesto by však bylo absurdní označovat tento zpožďující efekt za iracionální a bránící pokroku. Zvažovat při plánování jednání všechny očekávané výhody a nevýhody a poměřovat je s jinými je projevem racionality. Nikoli střízlivě uvažující podnikatel, ale fantazírující technokrat by měl být obviňován z nepochopení skutečnosti.