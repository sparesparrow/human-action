Proces tvorby cen je společenský proces. Je výsledkem vzájemného působení všech členů společnosti. Všichni spolupracují a spolupůsobí, každý ve své konkrétní roli, kterou si v rámci dělby práce sám vybral. Spoluprací a spolupůsobením v soutěži přispívají všichni lidé k dosažení výsledku, tedy cenové struktury trhu, alokace výrobních faktorů do různých oborů požadovaného uspokojení potřeb a k určení podílu každého jednotlivce. Tyto tři záležitosti nejsou třemi různými věcmi. Jsou to pouze různé stránky jednoho nedělitelného jevu, který náš analytický pohled dělí do třech částí. V tržním procesu jsou uskutečňovány uno actu. Pouze lidé v zajetí socialistických tendencí, kteří se nedokážou oprostit od touhy po socialistických metodách, mluví v souvislosti s tržními jevy o třech různých procesech: o určení cen, řízení výrobního úsilí a rozdělování.

Omezení při tvorbě cen výrobních faktorů

Proces, který utváří ceny výrobních faktorů na základě cen výrobků, může dosáhnout svých výsledků pouze tehdy, když nejvýše jeden z komplementárních faktorů, jež nelze zaměnit náhradou, má naprosto specifický charakter, tj. nehodí se pro žádné jiné využití. Jestliže výroba produktu vyžaduje dva nebo více naprosto specifických faktorů, lze jim přiřadit pouze souhrnnou cenu. Kdyby byly všechny výrobní faktory naprosto specifické, proces tvorby cen by nedával nic víc než souhrnné ceny.

Nedosáhl by ničeho jiného než tvrzení podobných tomuto: protože spojení 3 a a 5 b dá vznik jedné jednotce p, rovnají se 3 a a 5 b dohromady 1 p a konečná cena 3 a + 5 b je – vezmeme-li patřičný ohled na časovou preferenci – rovna konečné ceně 1 p. Protože podnikatelé, kteří by chtěli použít a a b pro jiné účely než pro výrobu p, o ně nelicitují, je podrobnější určení ceny nemožné. Pouze když se objeví poptávka po a (nebo po b) ze strany podnikatelů, kteří chtějí a (nebo b) využít pro jiné účely, objeví se soutěž mezi nimi a podnikateli, kteří mají v plánu výrobu p, a vznikne cena pro a (nebo b), jejíž výše určuje také cenu b (nebo a).

Ve světě, v němž jsou všechny výrobní faktory naprosto specifické, se záležitosti řídí pomocí takových souhrnných cen. V takovém světě by neexistoval problém alokace výrobních prostředků do různých odvětví uspokojení potřeb. V našem reálném světě je to jiné. Existuje spousta vzácných výrobních prostředků, které mohou být využity pro různé úkoly. Ekonomický problém zde zní: jak využít tyto faktory, aby žádná jejich jednotka nebyla použita na uspokojování méně naléhavých potřeb, pokud by takové využití bránilo uspokojení naléhavějších potřeb.

Právě to řeší trh při určování cen výrobních faktorů. Společenská služba poskytovaná tímto řešením není ani v nejmenším narušována tím, že pro faktory, které mohou být použity pouze společně, jsou stanoveny pouze souhrnné ceny.

Výrobní faktory, které mohou být ve stejném vzájemném poměru použity k výrobě různých statků, ale nemají žádné jiné využití, musí být považovány za naprosto specifické faktory. Jsou naprosto specifické ve vztahu k výrobě meziproduktu, který může být použit k různým účelům. Cena tohoto meziproduktu jim může být přiřazena pouze společně. Není důležité, jestli tento meziprodukt může být vnímán přímo našimi smysly, nebo jestli je to pouze neviditelný a nehmotný výsledek jejich společného využití.

Nákladové účetnictví

Kalkulace podnikatelských nákladů obsahuje peněžní částky za pořízení výrobních faktorů. Podnikatel se chce pustit do takových obchodních projektů, u nichž očekává největší přebytek výnosu nad náklady, a chce se vyhnout projektům, u nichž očekává menší zisk nebo dokonce ztrátu. Při tom směruje své úsilí k co nejlepšímu uspokojení potřeb spotřebitelů. Skutečnost, že projekt není výnosný, protože náklady jsou vyšší než výnosy, plyne z toho, že pro potřebné výrobní faktory existuje užitečnější využití.

V nabídce jsou jiné výrobky, u nichž jsou spotřebitelé ochotni zaplatit dané ceny těchto výrobních faktorů. Spotřebitelé však nejsou ochotni platit tyto ceny při koupi statku, jehož výroba výdělečná není.

Nákladové účetnictví je ovlivněno tím, že ne vždy jsou splněny následující dvě podmínky:

Zaprvé: s každým zvýšením množství faktorů vynaložených na výrobu nějakého spotřebního zboží se zvyšuje jeho schopnost odstranit lidskou nespokojenost.

Zadruhé: každé zvýšení množství spotřebního zboží vyžaduje úměrné zvýšení spotřeby výrobních faktorů nebo dokonce více než úměrné zvýšení jejich spotřeby.