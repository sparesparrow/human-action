Je zbytečné kritizovat nepodstatné, doprovodné rysy socialistického programu. Socialismus se nedá vyvrátit tím, že budeme útočit na postoj socialistů k náboženství, manželství, antikoncepci a umění. Při zacházení s takovými věcmi se navíc kritikové socialismu často mýlili.

Přes veškeré tyto vážné nedostatky obránců ekonomické svobody bylo nemožné všechny lidi trvale obelhávat ohledně základních rysů socialismu. Nejfanatičtější plánovači byli donuceni přiznat, že jejich projekty zahrnují odstranění mnoha svobod, které mají lidé v kapitalismu a „plutokracii". Když na ně byl vyvinut tvrdý nátlak, uchýlili se k nové lsti. Tvrdí, že svoboda, která má být odstraněna, je pouze falešnou „ekonomickou" svobodou kapitalistů, která škodí obyčejnému člověku. Mimo „ekonomickou sféru" bude svoboda nejen zachována, ale podstatně rozšířena.

„Plánováním ke svobodě" se později stalo nejoblíbenějším sloganem mistrů totalitní vlády a rusifikace ve všech zemích.

Klam tohoto argumentu vychází z předstíraného rozlišování mezi dvěma světy lidského života a jednání, které mají být navzájem naprosto oddělené, totiž „ekonomickou" sférou a „neekonomickou" sférou. K tomu, co už bylo k této otázce řečeno v předchozích částech knihy, není třeba nic víc dodávat. Musíme ale zdůraznit něco jiného.

Svoboda, které se lidé v demokratických zemích západní civilizace těšili v letech, kdy triumfoval starý liberalismus, nebyla plodem ústav, listin svobod, zákonů a nařízení. Tyto dokumenty pouze usilovaly o ochranu svobody a volnosti, která byla pevně zavedena fungováním tržního hospodářství, proti neoprávněným zásahům ze strany úředníků. Žádná vláda a žádné občanské právo nemohou svobodu zaručit a zavést jinak než podporou a ochranou základních institucí tržního hospodářství. Vládou je vždy myšlen nátlak a donucení a je nutně vždy opakem ke svobodě.

Vláda je garantem svobody a je se svobodou slučitelná pouze tehdy, je-li její působení přiměřeně omezeno na zachování toho, co se nazývá ekonomickou svobodou. Tam, kde tržní hospodářství neexistuje, zůstávají i ta nejlépe zamýšlená ustanovení ústav a zákonů mrtvým písmem.

Svoboda člověka za kapitalismu je důsledkem soutěže. Pracovník není závislý na milosti zaměstnavatele. Když ho jeho zaměstnavatel propustí, najde si jiného. Zákazník není vydán na milost obchodníkovi. Když bude chtít, může chodit do jiného obchodu. Nikdo nemusí líbat ruku jiným lidem nebo se obávat jejich nepřízně. Mezilidské vztahy jsou věcné. Směna zboží a služeb je vzájemná. Když prodáte nebo koupíte, neděláte laskavost, je to obchod diktovaný na obou stranách zištností.

Je pravda, že ve funkci výrobce závisí každý člověk buď přímo – například podnikatel – nebo nepřímo – například námezdní pracovník – na poptávce spotřebitelů. Tato závislost na nadřazenosti spotřebitelů však není neomezená. Má-li člověk závažný důvod vzepřít se nadvládě spotřebitelů, může to zkusit.

V oblasti trhu existuje velice podstatné a účinné právo bránit se nátlaku. Nikdo není nucen jít do výroby lihovin nebo do zbrojního průmyslu, pokud to jeho svědomí nedovoluje. Může se stát, že musí za své svědomí zaplatit; na tomto světě nejsou žádné cíle, jejichž dosažení je bezplatné. Je ale ponecháno na rozhodnutí každého člověka, aby si vybral mezi materiální výhodou a voláním toho, co považuje za svou povinnost.

V tržním hospodářství je jednotlivec sám nejvyšším soudcem ve věcech svého uspokojení.