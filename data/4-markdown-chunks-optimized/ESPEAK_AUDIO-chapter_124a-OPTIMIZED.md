Role síly

Historická škola a institucionalisté odmítají ekonomii kvůli tomu, že podceňuje roli, kterou ve skutečném životě hraje síla. Základní pojem ekonomie, totiž vybírající si a jednající jedinec, je – jak říkají – nerealistická představa. Skutečný člověk si nemůže svobodně vybírat a jednat. Podléhá společenskému tlaku, nadvládě síly, které se nelze ubránit. Tržní jevy nejsou určovány hodnotovými soudy jednotlivců, ale vzájemným působením sil.

Tyto námitky jsou stejně falešné jako všechna ostatní tvrzení kritiků ekonomie.

Praxeologie obecně a ekonomie a katalaxie speciálně netvrdí a nepředpokládají, že je člověk svobodný v jakémkoli metafyzickém smyslu, s nímž je pojem svoboda spojen. Člověk je bezpodmínečně podřízen přírodním podmínkám svého prostředí. Když jedná, musí se přizpůsobit neúprosné pravidelnosti přírodních jevů. Právě vzácnost přírodou poskytovaných podmínek blahobytu přináší člověku nutnost jednat.