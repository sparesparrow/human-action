Alternativou k systému, v němž jsou hodnotové soudy jednotlivců rozhodující pro vedení výrobních procesů, je autokratická diktatura. Pak rozhodují samotné hodnotové soudy diktátora, i když jsou úplně stejně subjektivní jako soudy jiných lidí.

Člověk určitě není dokonalou bytostí. Jeho lidské slabosti zamořují všechny lidské instituce, a tedy také tržní hospodářství.

Období přizpůsobování

Každá změna tržních dat má pro trh konkrétní důsledky. Trvá určitou dobu, než jsou všechny tyto důsledky realizovány, tj. než se trh úplně přizpůsobí novému stavu věcí.

Katalaxie se musí zabývat všemi různými vědomými a záměrnými reakcemi různých jednotlivců na změny tržních dat, a samozřejmě ne pouze konečným výsledkem, který je v tržní struktuře způsoben vzájemným působením těchto jednání. Může se stát, že důsledky jedné změny dat jsou vyrušeny důsledky jiné změny, která se objeví víceméně ve stejné době a ve stejném rozsahu. Pak ve výsledku nedojde k žádné podstatné změně tržních cen.

Statistik, který je ponořen výhradně do pozorování hromadných jevů a výsledku souhrnu všech tržních obchodů, jenž se projeví v tržních cenách, ignoruje skutečnost, že nepromítnutí se změn do výše cen je pouze náhodné a není důsledkem neměnnosti tržních dat a nepřítomnosti specifického přizpůsobování. Není schopen spatřit pohyb ani společenské důsledky takových pohybů.

Přesto má každá změna dat svůj vlastní průběh, vyvolává určité odrazy jako reakce ze strany zasažených jednotlivců a narušuje vztah mezi různými členy tržního systému, i když nakonec nedojde k žádným podstatným změnám cen různého zboží a k vůbec žádným změnám hodnot celkového objemu kapitálu v celém tržním systému.