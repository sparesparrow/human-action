Celá věc ale není tak jednoduchá, jak se může zdát. Opium a morfin jsou zcela jistě nebezpečné a návykové drogy. Jakmile ale přijmeme princip, že je povinností vlády ochraňovat jednotlivce proti jejich vlastní hlouposti, ztrácíme pádný argument proti dalším vládním zásahům. Lze pak snadno argumentovat pro zákaz alkoholu a nikotinu. A proč omezovat benevolentní vládní péči pouze na lidská těla? Není snad škoda, kterou může člověk uštědřit své mysli a duši, ještě mnohem horší než škoda tělesná?

Proč nezabránit člověku ve čtení špatných knih a sledování špatných filmů, v prohlížení špatných obrazů a soch a v poslouchání špatné hudby? Škoda napáchaná špatnými ideologiemi je jistě také jak pro jedince, tak pro celou společnost mnohem zhoubnější než škoda způsobená drogami.

Teď již nehovoříme pouze o domnělých nebezpečích, jež straší pár izolovaných dogmatiků. Je faktem, že žádná paternalistická vláda, ať již dávná či moderní, se nevyvarovala pokusů o regulování lidské mysli, víry a názorů. Pokud je jednou pošlapána svoboda člověka rozhodovat o své spotřebě, mizí veškeré svobody. Naivní zastánci vládních zásahů do spotřeby se obelhávají, když opomíjejí to, co tak pohrdavě nazývají filozofickým aspektem problému. Nevědomky tak podporují myšlenky, jež stojí za cenzurou, inkvizicí, náboženskou netolerancí a pronásledováním jinověrců.

Zabýváme-li se katalaxií intervencionismu, ponecháváme stranou tyto politické důsledky přímých vládních zásahů do spotřeby občanů. Zabýváme se výlučně těmi akty intervence, jež mají za cíl přinutit podnikatele a kapitalisty využít výrobní prostředky odlišným způsobem, než by učinili v situaci, kdy by byli podřízeni pouze diktátu trhu. Při tomto zkoumání si neklademe otázku, zda je daný zásah dobrý nebo špatný vzhledem k nějakému předem danému standardu. Ptáme se pouze, zda může dosáhnout těch cílů, kterých jeho obhájci, již se k tomuto zásahu uchýlili, dosáhnout chtějí.

Korupce

Analýza intervencionismu by nebyla úplná, kdyby nevzala v úvahu jev korupce.

Těžko bychom hledali nějaký vládní zásah do fungování tržního procesu, který by z pohledu dotčených obyvatel nebylo možné označit za konfiskaci či dar. Vždy platí, že jeden člověk nebo skupina získává na úkor jiného člověka či skupiny. V mnoha případech ale škoda napáchaná jedněm lidem neodpovídá jakékoli výhodě pro jiné lidi.

Neexistuje nic takového jako spravedlivý a čestný způsob použití té ohromné moci, kterou intervencionismus vkládá do rukou zákonodárce a exekutivce. Obhájci intervencionismu předstírají, že nahrazují – jak říkají „společensky" škodlivé – dopady soukromého vlastnictví a zájmových skupin neomezenými pravomocemi moudrého a nezaujatého legislativce a jeho zásadových a neúnavných sluhů úředníků. Obyčejný člověk je v jejich očích bezmocným dítětem, které zoufale potřebuje opatrovníka, jenž by ho chránil před lstivými triky bandy darebáků.

Odmítají veškeré tradiční koncepty práva a legality ve jménu „vyšší a ctnostnější" myšlenky spravedlnosti. A cokoli oni sami kdykoli udělají, je vždy správné, jelikož to poškozuje ty, kdo si chtějí sobecky sami ponechat to, co by z pohledu této vyšší spravedlnosti mělo patřit ostatním.

Pojmy sobectví a nesobectví jsou v těchto úvahách vnitřně rozporné a nepoužitelné. Jak jsme si již ukázali, každé jednání směřuje k dosažení takového stavu, který je pro jednajícího člověka lepší než stav, který by nastal při absenci tohoto jednání. V tomto smyslu je možné každé jednání označit za sobecké.

Člověk dávající almužnu hladovým dětem tak činí buď proto, že hodnotí své vlastní uspokojení očekávané z poskytnutí tohoto daru více než jakékoli jiné uspokojení, jehož by se mu dostalo, kdyby tyto peníze utratil za něco jiného, nebo protože doufá, že bude odměněn na věčnosti.

Politik je v tomto smyslu vždy sobecký, bez ohledu na to, zda podporuje nějaký populární projekt kvůli svému znovuzvolení, nebo zda přísně lpí na svém – nepopulárním – přesvědčení a připravuje se o výhody, jichž by mohl dosáhnout, kdyby se mu zpronevěřil.

V antikapitalistické terminologii se slova sobecký a nesobecký používají k rozdělení lidí z pohledu doktríny, jež považuje rovnost bohatství a příjmů za jediný přirozený a spravedlivý stav společenských podmínek, jež označuje lidi, kteří vlastní či vydělávají více, než je průměr, za vykořisťovatele, a která odsuzuje podnikatelskou činnost, jelikož prý škodí společnému blahu. Podnikat, záviset přímo na schválení či neschválení vlastního jednání spotřebiteli, usilovat o přízeň nakupujících a dosáhnout zisku, když se člověku podaří uspokojit spotřebitele lépe, než se podařilo konkurentům, je – z pohledu oficiální ideologie – sobecké a zavrženíhodné. Pouze lidé, kteří získávají svůj mzdy od vlády, se kvalifikují jako nesobečtí a ctnostní.