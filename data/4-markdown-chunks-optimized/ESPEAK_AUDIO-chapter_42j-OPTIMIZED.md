Během posledních desetiletí jsme byli svědky revoluce v tradičním gnoseologickém založení fyziky, chemie a matematiky. Stojíme na počátku inovací, jejichž rozsah nelze předvídat. Je možné, že nastupující generace fyziků budou muset čelit podobným problémům, jakými se musí zabývat praxeologie. Možná budou donuceny opustit myšlenku, že existuje něco, co vesmírné změny neovlivňují a co pozorovatel může používat jako standard měření. Ale i když toto může přijít, logická struktura měření pozemských entit v makroskopické nebo molekulární oblasti fyziky se nezmění.

Měření v oblasti mikroskopické fyziky se také provádějí pomocí měřicích stupnic, mikrometrů, spektrografů – v každém případě hrubými smyslovými orgány člověka, pozorovatele a experimentátora, který je sám složen z molekul. Nedokáže se osvobodit od euklidovské geometrie a od pojmu neměnného standardu.

Existují peněžní jednotky a existují měřitelné fyzikální jednotky různých nakupovaných a prodávaných ekonomických statků a mnoha – ale nikoliv všech – služeb. Ale směnné poměry, kterými musíme obchodovat, neustále kolísají. Neexistuje na nich nic stálého a neměnného. Vzpírají se jakémukoliv pokusu měřit je. Nejsou fakty v tom smyslu, v jakém fyzikové nazývají faktem stanovení váhy určitého množství mědi. Jsou to historické jevy, které vyjadřují, co se stalo jednou, v určitou chvíli a za určitých okolností.

Tentýž číselný směnný poměr se může objevit znovu, ale není vůbec jisté, zda se to skutečně stane, a pokud se to stane, zůstává otevřena otázka, zda tento identický výsledek je spíše důsledkem zachování stejných okolností nebo návratu k nim než souhrou velice odlišného postavení faktorů, které určují cenu. Čísla, jež jednající člověk používá v ekonomické kalkulaci, se nevztahují k měřitelným veličinám, ale ke směnným poměrům, u nichž se – na základě porozumění – očekává, že budou realizovány na budoucích trzích. K tomu je jednání jako k jedinému směrováno a jedině toto má význam pro jednajícího člověka.

V tomto bodě našeho zkoumání se nezabýváme problémem „kvantitativní ekonomické vědy", ale analýzou duševních pochodů, které jednající člověk provádí za použití kvantitativních rozdílů, když plánuje chování. Protože jednání je vždy namířeno k ovlivnění budoucího stavu věcí, zabývá se ekonomická kalkulace vždy budoucností. Pokud bere v úvahu minulé události a minulé směnné poměry, dělá to pouze proto, aby uspořádala budoucí jednání.

To, co chce jednající člověk dosáhnout ekonomickou kalkulací, je stanovení výsledku jednání porovnáním vstupů a výstupů. Ekonomická kalkulace je buď odhadem očekávaného výsledku budoucího jednání, nebo zjišťováním výsledku minulého jednání. Druhý případ však neslouží pouze historickým a didaktickým cílům. Jeho praktickým smyslem je ukázat, kolik smí člověk zkonzumovat, aniž by ohrozil budoucí schopnost vyrábět. Právě s ohledem na tento problém se objevují základní pojmy ekonomické kalkulace – kapitál a příjem, zisk a ztráta, výdaje a úspory, náklady a výnos.

Praktické využití těchto pojmů i všech pojmů, které jsou z nich odvozeny, je neoddělitelně spojeno s fungováním trhu, v němž jsou statky a služby všech řádů směňovány za obecně používaný prostředek směny, tedy peníze. Ve světě s odlišnou strukturou jednání by byly čistě akademické, bez jakéhokoli vztahu k jednání.

Ekonomická kalkulace může zahrnovat vše, co je směňováno za peníze. Ceny zboží a služeb jsou buď historická data popisující minulé události, nebo předvídání pravděpodobných budoucích událostí. Informace o ceně v minulosti podává zprávu, že v minulosti proběhl jeden nebo více úkonů meziosobní směny v tomto poměru. Přímo neposkytuje žádnou informaci o budoucích cenách. Často můžeme předpokládat, že tržní podmínky, které rozhodovaly o určení cen v nedávné minulosti, se v bezprostřední budoucnosti buď vůbec nezmění, nebo se alespoň nezmění podstatně, takže i ceny zůstanou nezměněny nebo se změní pouze nepatrně.

Taková očekávání jsou racionální, jestliže příslušné ceny byly výsledkem vzájemného ovlivňování mnoha lidí připravených koupit a prodat, pokud by se pro ně směnné poměry zdály být příznivé, a jestliže tržní situace nebyla ovlivněna podmínkami, které lze považovat za náhodné, mimořádné a pravděpodobně neopakovatelné. Hlavním úkolem ekonomické kalkulace však není zabývat se problémy neměnných nebo pouze nepatrně se měnících tržních situací a cen, ale zabývat se změnou.