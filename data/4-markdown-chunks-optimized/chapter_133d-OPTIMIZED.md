Když ji klasičtí ekonomové vyslovili, snažili se zdůraznit dvě věci: zaprvé, že každý má zájem na zachování dělby práce ve společnosti, systému, který znásobuje produktivitu lidského úsilí. Zadruhé, že v tržní společnosti jsou všechny produktivní činnosti skutečně řízeny poptávkou spotřebitelů. Skutečnost, že ne všechny lidské potřeby mohou být uspokojeny, není způsobena nevhodnou společenskou institucí nebo nedostatky systému tržního hospodářství. Je to přirozená podmínka lidského života. Víra, že příroda poskytuje člověku nevyčerpatelné bohatství a že bída je výsledkem lidské neschopnosti uspořádat dobrou společnost, je zcela mylná.

„Přirozený stav", který reformátoři a utopisté vykreslili jako ráj, byl ve skutečnosti stavem krajní chudoby a nouze. „Chudoba není dílem zákonů," říká Bentham, „je to prvotní stav lidské rasy." Dokonce i těm, kteří se nacházejí u samé základny lidské pyramidy, se daří lépe, než by se jim dařilo, kdyby neexistovala spolupráce ve společnosti. I oni mají prospěch z fungování tržního hospodářství a podílejí se na výhodách civilizované společnosti.

Reformátoři devatenáctého století neopustili svůj zamilovaný výmysl o původním ráji na zemi. Bedřich Engels jej zapracoval do marxistického přehledu společenského vývoje lidstva. Už však nepovažovali blaženost aurea aetas, zlatého věku, za vzor pro společenskou a hospodářskou obnovu. Stavěli proti sobě údajnou mravní zkaženost kapitalismu a ideální štěstí, které si člověk bude užívat v socialistickém elysiu budoucnosti. Socialistický výrobní způsob zlomí okovy, jejichž pomocí kapitalismus zadržuje rozvoj výrobních sil, a zvýší produktivitu práce a bohatství nade všechny meze. Ze zachování svobodného podnikání a soukromého vlastnictví výrobních prostředků má užitek výhradně malá menšina parazitických vykořisťovatelů, která škodí drtivé většině pracujících. Uvnitř tržní společnosti tedy převažuje nesmiřitelný konflikt mezi zájmy „kapitálu" a zájmy „práce".

Tento třídní boj může zmizet pouze tehdy, až zjevně nespravedlivý kapitalistický výrobní způsob bude nahrazen spravedlivým systémem organizace společnosti, buď socialismem, nebo intervencionismem.

Taková je téměř všeobecně přijatá sociální filozofie dneška. Nevytvořil ji Marx, ačkoli za svou popularitu vděčí zejména Marxovým dílům a spisům marxistů. Dnes je podporována nejen marxisty, ale v nemenší míře také většinou stran, které rozhodně deklarují svůj protimarxistický postoj a neupřímně vychvalují svobodné podnikání. Je to oficiální sociální filozofie římskokatolické i anglikánské církve, je podporována mnoha význačnými představiteli různých protestantských církví i orientální ortodoxní církví.

Je hlavní částí učení italského fašismu i německého nacismu a všech druhů intervencionistických doktrín. Byla to ideologie sociální politiky Hohenzollernů v Německu i francouzských royalistů, kteří si kladli za cíl obnovu bourbonsko-orléanského dvora, ideologie programu New Deal prezidenta Roosevelta i nacionalistů v Asii a Latinské Americe. Nepřátelství těchto stran a frakcí se týká náhodných otázek, jako jsou náboženské dogma, ústavní instituce nebo zahraniční politika, a především charakteristických rysů sociálního systému, který má nahradit kapitalismus. Všichni ale souhlasí se základní tezí, že už samotná existence kapitalistického systému poškozuje životní zájmy nezměrné většiny dělníků, řemeslníků a malých rolníků. Všechny tyto strany a frakce žádají ve jménu sociální spravedlnosti odstranění kapitalismu.