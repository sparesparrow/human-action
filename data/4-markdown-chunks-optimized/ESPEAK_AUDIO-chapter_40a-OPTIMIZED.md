Mnohým z velkých historických vítězství se podařilo udržet, neboť se okupanti spojili s těmi třídami poraženého národa, které byly podporovány vládnoucí ideologií, a byli díky tomu považováni za legitimní vládce.

Tento systém použili Tataři v Rusku, Turci v podunajských knížectvích, a zejména v Maďarsku a Sedmihradsku, a Britové a Holanďané v Indii a okolních oblastech. Poměrně nevýznamný počet Britů mohl vládnout mnoha stům milionů Indů, protože se indičtí vládci a aristokratičtí vlastníci půdy dívali na britskou vládu jako na prostředek k udržení svých výsad a poskytli jí podporu, kterou všeobecně uznávaná ideologie Indie poskytovala jejich vlastní nadřazenosti.

Indická říše Angličanů byla pevná tak dlouho, dokud veřejné mínění schvalovalo tradiční společenský řád. Pax Britannica zajišťoval výsady vládců a vlastníků půdy a chránil masy před utrpením válek mezi knížectvími a válek o nástupnictví uvnitř jednotlivých knížectví. Pronikání rozvratných myšlenek ze zahraničí ukončilo v dnešní době britskou vládu a ohrožuje zachování indického letitého společenského řádu.

Vítězné menšiny někdy vděčí za svůj úspěch technologické převaze. To však na věci nic nemění. Z dlouhodobého pohledu je nemožné izolovat příslušníky většiny od lepších zbraní. Brity v Indii neochraňovalo vybavení jejich ozbrojených sil, ale ideologické faktory.