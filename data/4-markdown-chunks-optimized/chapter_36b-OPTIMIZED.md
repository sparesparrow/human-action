Společnost je mnohem víc než pomíjivé spojení uzavřené za konkrétním účelem a zanikající, jakmile je jeho účel dosažen, dokonce i když jsou partneři připraveni obnovit ho, pokud by se objevila příležitost.

Růst produktivity, který přináší dělba práce, je zřejmý, kdykoli je nerovnost účastníků taková, že každý jednotlivec nebo každý pozemek je alespoň v jednom ohledu lepší než jiní zapojení jednotlivci nebo pozemky. Jestliže A dokáže vyrobit za 1 jednotku času 6 p nebo 4 q a B pouze 2 p, ale 8 q, pak oba, pracují-li izolovaně, vyrobí dohromady 4 p + 6 q; když však pracují v rámci dělby práce a každý z nich vyrábí pouze ten artikl, při jehož výrobě je efektivnější než jeho partner, pak vyrobí 6 p + 8 q. Co se však stane, je-li A efektivnější než B nejen při výrobě p, ale také při výrobě q?

Tuto otázku položil a ihned vyřešil Ricardo.

Ricardův sdružovací zákon

Ricardo objasnil sdružovací zákon, aby ukázal, jaké jsou důsledky dělby práce, když jednotlivec nebo skupina, kteří jsou v každém ohledu efektivnější, spolupracují s jednotlivcem nebo skupinou, jež jsou v každém ohledu méně efektivními. Zkoumal působení obchodu mezi dvěma oblastmi, které příroda obdařila nestejným dílem, za předpokladu, že se výrobky, ale nikoli pracovníci a akumulované faktory budoucí produkce, mohou volně pohybovat mezi oběma oblastmi.

Jak ukazuje Ricardův zákon, dělba práce mezi takovými dvěma oblastmi zvyšuje produktivitu práce, a proto je pro všechny zúčastněné výhodnější, dokonce i když fyzikální podmínky výroby pro všechny druhy zboží jsou příznivější v jedné z těchto dvou oblastí než ve druhé. Pro lépe obdařenou oblast je výhodné koncentrovat své úsilí na výrobu toho zboží, u něhož je její převaha větší, a přenechat méně obdařené oblasti výrobu druhého zboží, u něhož je její převaha nižší.

Paradox, že je výhodnější nechat příznivější domácí výrobní podmínky ležet ladem a opatřovat si zboží, které by tyto podmínky mohly produkovat, z oblastí, v nich jsou podmínky méně výhodné, je důsledkem imobility práce a kapitálu, pro něž nejsou výhodnější místa výroby dostupná.

Ricardo si byl plně vědom skutečnosti, že jeho zákon komparativní výhody, který objasnil zejména proto, aby se mohl zabývat speciálním problémem v mezinárodním obchodu, je zvláštním případem obecnějšího sdružovacího zákona.

Je-li A efektivnější než B natolik, že potřebuje pro výrobu 1 jednotky komodity p 3 hodiny, zatímco B k tomu potřebuje 5 hodin, a pro výrobu komodity q potřebuje 2 hodiny, zatímco B potřebuje 4, pak oba vydělají, jestliže se A omezí na výrobu q a výrobu p přenechá B. Jestliže každý z nich věnuje 60 hodin výrobě p a 60 hodin výrobě q, výsledek práce A bude 20 p + 30 q; výsledek práce B bude 12 p + 15 q; oba dohromady tedy vyrobí 32 p + 45 q. Jestliže se však A omezí pouze na výrobu q, pak za 120 hodin vyrobí 60 q, zatímco B, omezí-li se na výrobu p, vyrobí za stejný čas 24 p. Výsledek jejich činnosti tedy bude 24 p + 60 q. Neboť p má pro A substituční poměr 3/2 q a pro B substituční poměr 5/4 q, tento výsledek znamená větší výkon než 32 p + 45 q.

Proto je zřejmé, že dělba práce přináší výhody všem, kdo se jí zúčastní. Spolupráce talentovanějších, schopnějších a pracovitějších s méně talentovanými, méně schopnými a méně pracovitými vede k zisku obou skupin. Zisky z dělby práce jsou vždy vzájemné.

Sdružovací zákon nám umožňuje pochopit tendence, jež přinesly vzrůstající intenzifikaci spolupráce lidí. Představíme si, jaká pobídka přiměla lidi, aby se prostě nepovažovali za soupeře v boji o získání omezených zásob prostředků obživy, které poskytuje příroda. Uvědomíme si, co je nutilo a stále nutí, aby se navzájem sdružovali za účelem spolupráce. Každý krok kupředu na cestě k rozvinutějšímu způsobu dělby práce slouží zájmům všech zúčastněných.

Abychom pochopili, proč člověk nezůstal samotářem, který by jako zvířata slídil po potravě a úkrytu pouze pro sebe a nanejvýš ještě pro svého manžela či manželku a nesamostatné potomky, nemusíme se opírat o zázračný zásah božstva nebo o prázdnou hypostazi vrozeného nutkání ke sdružování. Nejsme ani nuceni předpokládat, že se izolovaní jednotlivci nebo primitivní hordy jednoho dne zavázali smlouvou, že vytvoří společenské svazky.

Faktorem, který přivedl primitivní společnost a denní práci k jejich rostoucí intenzifikaci, je lidská činnost, která je povzbuzována proniknutím do podstaty vyšší produktivity práce dosažené při dělbě práce.