Všichni socialističtí a intervencionističtí autoři a politici zakládají svou analýzu a kritiku tržního hospodářství na dvou podstatných omylech. Zaprvé si neuvědomují spekulativní charakter, který je obsažen ve všech snahách učinit opatření pro budoucí uspokojování potřeb, tj. ve veškerém lidském jednání. Naivně tvrdí, že nemůže být pochyb o opatřeních, která je třeba udělat pro nejlepší možné zaopatření spotřebitelů.

V socialistickém společenství nebude muset výrobní car (nebo ústřední rada výrobního vedení) spekulovat. „Jednoduše" se uchýlí k těm opatřením, která jsou pro jeho svěřence prospěšná.

Stoupenci plánovaného hospodářství nikdy nepochopili, že problémem je alokovat omezené výrobní faktory do různých výrobních odvětví tak, aby nezůstaly neuspokojeny žádné potřeby, které jsou považovány za naléhavější, protože výrobní faktory potřebné pro jejich uspokojení byly použity, tj. promarněny, pro uspokojení potřeb, jež byly považovány za méně naléhavé. Tento hospodářský problém nesmí být zaměňován s technickým problémem. Technické znalosti nám mohou pouze říct, co by mohlo být dosaženo za současného stavu vědeckého chápání.

Neodpoví na otázky toho typu, co by se mělo vyrábět a v jakém množství a který z velkého množství existujících technologických postupů by měl být vybrán. Stoupenci plánovitého hospodářství jsou oklamáni neschopností pochopit tuto základní věc, a proto věří, že se výrobní car ve svých rozhodnutích nikdy nemýlí. V tržním hospodářství se podnikatelé a kapitalisté nemohou vyhnout tomu, že hrubě chybují, protože nevědí, ani co potřebují spotřebitelé, ani co dělají jejich konkurenti.

Generální ředitel socialistického státu bude neomylný, protože jedině on bude mít moc rozhodovat, co by se mělo vyrábět a jak, a protože jeho plány nebudou kříženy jednáním jiných lidí.