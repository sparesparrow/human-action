Socialistické společenství by muselo regulovat porodnost úřední kontrolou. Muselo by usměrňovat sexuální život svých chráněnců v nemenší míře než všechny ostatní oblasti jejich jednání. V tržním hospodářství má každý jednotlivec spontánní zájem na tom, aby neplodil děti, které by nemohl vychovat bez podstatného snížení životní úrovně své rodiny. Tak je zastaven růst počtu obyvatel nad optimální velikost, která je určena zásobou dostupného kapitálu a stavem technických znalostí. Zájmy každého jedince se shodují se zájmy všech ostatních jedinců.

Ti, kdo bojují proti regulaci porodnosti, chtějí omezit prostředek, který je nepostradatelný pro zachování mírové spolupráce lidí a dělby práce ve společnosti. Kde je průměrná životní úroveň ohrožena nadměrným nárůstem počtu obyvatel, tam vznikají nesmiřitelné konflikty zájmů. Každý jedinec je opět soupeřem všech ostatních jedinců v boji o přežití. Zničení soupeřů je jediným prostředkem zvýšení vlastního blahobytu. Filozofové a teologové, kteří tvrdí, že antikoncepce je v rozporu s Božími zákony a se zákony Přírody, odmítají vidět věci takové, jaké doopravdy jsou. Příroda omezuje materiální prostředky potřebné pro zlepšení blahobytu lidí a jejich přežití. V přírodních podmínkách, které existují, si člověk může vybrat pouze mezi nelítostnou válkou každého proti každému, nebo spoluprací ve společnosti. Ale spolupráce ve společnosti není možná, jestliže lidé popustí uzdu přirozenému rozmnožovacímu pudu.

Když člověk omezuje plození, přizpůsobuje se tím přirozeným podmínkám své existence. Rozumové ovládání sexuálního chtíče je nezbytnou podmínkou civilizace a společenských vazeb. Oddání se mu by dlouhodobě nezvýšilo, nýbrž snížilo počet přeživších a každému by učinilo život tak chudý a bídný, jak tomu bylo u našich předků před mnoha tisíciletími.

Soulad „správně pochopených" zájmů

Lidé od nepaměti vedli hloupé řeči o slastných podmínkách, kterých si jejich předkové spokojeně užívali v původním „přirozeném stavu". Představa tohoto primitivního štěstí přešla ze starých mýtů, bájí a básní do mnoha oblíbených filozofií sedmnáctého a osmnáctého století. V jejich řeči označoval termín přírodní, přirozený to, co bylo v lidských záležitostech dobré a blahodárné, zatímco termín civilizace měl hanlivý význam. V odklonu od primitivních podmínek doby, kdy mezi člověkem a ostatními tvory byl jen malý rozdíl, viděli pád člověka. V té době neexistovaly mezi lidmi žádné konflikty, tvrdili tito romantičtí velebitelé minulosti. V rajské zahradě panoval nerušený mír.

Avšak příroda nevytváří mír a dobrou vůli. Charakteristickým znakem „přirozeného stavu" je nesmiřitelný konflikt. Každý jedinec je soupeřem všech ostatních jedinců. Prostředky obživy jsou omezené a nezaručují přežití všem. Konflikty nemohou nikdy vymizet. Když tlupa lidí, které spojuje cíl přemoci konkurenční tlupu, uspěje a své nepřátele zničí, vyvstane mezi vítězi nový spor o dělení kořisti. Zdrojem konfliktů je vždy skutečnost, že podíl každého člověka zmenšuje podíly všech ostatních lidí.

Přátelské vztahy mezi lidskými bytostmi jsou umožněny vyšší produktivitou dělby práce. Ta odstraňuje přirozený konflikt zájmů, neboť kde existuje dělba práce, tam již neexistuje problém rozdělení zásob, které nelze zvětšit. Díky vyšší produktivitě práce uskutečněné v podmínkách rozdělených úkolů se zásoba zboží znásobuje. Přední společný zájem – zachování a další zintenzivnění spolupráce ve společnosti – získá převahu a smaže všechny podstatné střety. Místo biologické soutěže nastupuje katalaktická soutěž. Přispívá k souladu zájmů všech členů společnosti.

Sama podmínka, z níž nesmiřitelné konflikty biologické soutěže pramení – tedy skutečnost, že všichni lidé usilují víceméně o totéž –, je přeměněna na faktor, který přispívá k souladu zájmů. Protože mnoho lidí nebo dokonce všichni lidé potřebují chléb, šaty, boty a auta, stává se výroba tohoto zboží ve velkém uskutečnitelnou a snižuje výrobní náklady natolik, že je toto zboží dostupné za nízké ceny.

Kvůli tomu, že si můj druh chce pořídit stejně jako já boty, není pro mě pořízení bot obtížnější, ale snazší. Cenu bot zvyšuje to, že příroda neposkytuje hojnější zásoby kůže a ostatních potřebných surovin a že je třeba uznat újmu z práce při přeměně surovin na boty. Katalaktická soutěž těch, kteří stejně jako já chtějí mít boty, boty zlevňuje, nikoli zdražuje.

To je smysl poučky o souladu správně pochopených zájmů všech členů tržní společnosti.