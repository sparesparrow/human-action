Prodloužení doby zaopatření za očekávanou délku života jednajícího člověka

Hodnotové soudy určující volbu mezi uspokojením v bližších a vzdálenějších obdobích budoucnosti vyjadřují současné hodnocení, nikoli hodnocení budoucí. Hodnotí význam dnes přikládaný uspokojení v bližší budoucnosti vůči dnes přikládanému významu uspokojení ve vzdálenější budoucnosti.

Nespokojenost, kterou chce člověk co možná nejvíce odstranit, je vždy současnou nespokojeností, tj. nespokojeností pociťovanou v samotném okamžiku jednání, a vždy se vztahuje k budoucím podmínkám. Jednající člověk je dnes nespokojen s očekávanými poměry v různých obdobích budoucnosti a snaží se je účelným jednáním změnit.

Pokud je jednání v první řadě zaměřeno ke zlepšení podmínek ostatních lidí, a je tedy obvykle nazýváno altruistické, je nespokojenost, kterou chce jednající člověk odstranit, představována jeho vlastní současnou nespokojeností s očekávanou situací ostatních lidí v různých obdobích v budoucnosti. Tím, že se stará o ostatní lidi, usiluje o zmírnění své vlastní nespokojenosti.

Není tedy překvapivé, že jsou jednající lidé často odhodláni prodloužit dobu zaopatření za očekávanou dobu svého vlastního života.

Některá využití teorie časové preference

Každá část ekonomie je náchylná k úmyslně mylným výkladům a překrucování ze strany lidí toužících po ospravedlnění nebo odůvodnění chybných doktrín, které jsou základem programů jejich strany. Abychom tomuto zneužití co nejvíce předešli, bude vhodné doplnit k teorii časové preference několik vysvětlujících poznámek.

Některé myšlenkové školy kategoricky odmítají, že by se lidé lišili s ohledem na své vrozené charakteristiky zděděné po svých předcích. Podle názoru těchto autorů je jediným rozdílem mezi bílými lidmi západní civilizace a Eskymáky to, že ti druzí jsou ve svém postupu k moderní průmyslové civilizaci pozadu. Tento výhradně časový rozdíl několika tisíc let je nevýznamný, porovnáme-li ho s mnoha stovkami tisíc let, které trval vývoj člověka od jeho opičích předků k současnému homo sapiens. To nepotvrzuje domněnku, že mezi různými zástupci lidstva existují rasové rozdíly.

Otázky vyvolané tímto sporem jsou praxeologii a ekonomii cizí. Musí však přijmout preventivní opatření pro případ, že by byly předpojatým přístupem zapleteny do tohoto střetu protichůdných idejí. Pokud by fanatičtí odpůrci nauky moderní genetiky nebyli zcela nevzdělaní v oblasti ekonomie, jistě by se pokusili obrátit teorii časové preference ve svůj vlastní prospěch. Odvolávali by se na skutečnost, že převaha západních národů je způsobena pouze tím, že začaly dříve spořit a akumulovat kapitálové statky.

Vysvětlovali by tento časový rozdíl náhodnými faktory, lepší příležitostí získanou díky okolnímu prostředí.

Proti takové dezinterpretaci je nutné zdůraznit, že dřívější zahájení těchto procesů západními národy bylo podmíněno ideologickými faktory, které nemohou být omezeny pouze na vliv okolního prostředí. To, čemu se říká lidská civilizace, bylo až doposud vývojem od spolupráce založené na vztazích nadvlády a podřízenosti ke spolupráci na základě smluvních vztahů. Zatímco se mnohé rasy a národy zastavily již v raných fázích tohoto vývoje, ostatní postupovaly dále.

Západní národy dosáhly svého významu právě díky tomu, že dokázaly zkrotit ducha kořistnického militarismu lépe než zbytek lidstva a vytvořit tak společenské instituce potřebné pro rozsáhlejší spoření a investování. Ani Marx nezpochybňoval fakt, že soukromá iniciativa a soukromé vlastnictví výrobních prostředků byly nezbytnými součástmi v procesu vývoje od bídy primitivního člověka k uspokojivějším podmínkám Evropy a Severní Ameriky devatenáctého století. Východní Indie, Čína, Japonsko a muslimské země postrádaly instituce chránící práva jednotlivce. Svévolná vláda pašů, kádíů, rádžů, mandarínů a daimjů úsporám ani investicím velkého rozsahu nepřála. Zákonné záruky, účinně chránící jednotlivce před vyvlastněním a zabavením majetku, byly živnou půdou, z níž vyrůstal nevídaný ekonomický rozkvět Západu. Tyto zákony nebyly výsledkem náhody, souhry historických okolností ani geografického prostředí. Byly výsledkem rozumu.