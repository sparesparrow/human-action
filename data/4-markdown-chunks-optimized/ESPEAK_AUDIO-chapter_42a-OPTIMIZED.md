Všechny tyto naděje byly založeny na pevném přesvědčení, které bylo této době vlastní, že masy jsou jednak mravně dobré, jednak rozumné. Představitelé horní vrstvy, privilegovaní rozhazovační aristokraté, byli považováni za zkažené. Obyčejní lidé, zejména rolníci a dělníci, byli v romantickém duchu oslavováni jako lidé šlechetní a nemýlící se v úsudku. Tak si byli filozofové jisti, že demokracie, vláda lidu, přinese společenskou dokonalost.

Tato předpojatost byla osudovou chybou stoupenců humanitarismu, filozofů a liberálů. Lidé nejsou neomylní; chybují velice často. Není pravda, že masy mají vždy pravdu a znají prostředky k dosažení zamýšlených cílů. Víra v obyčejného člověka není podložena o nic lépe, než byla víra v nadpřirozené vlohy králů, duchovních a aristokratů. Demokracie zaručuje systém vlády podle přání a plánů většiny.

Avšak nemůže zabránit většinám, aby nepadly za oběť chybným idejím a aby nepřijímaly nevhodné programy, kterým se nejen nezdaří uskutečnit zamýšlené cíle, ale které skončí katastrofou. I většiny se mohou mýlit a zničit naši civilizaci. Dobrá věc nezvítězí pouze na základě své rozumnosti a prospěšnosti.

Pouze pokud jsou lidé takoví, že nakonec přijmou politiku, která je rozumná a u níž je pravděpodobné, že dosáhne konečných cílů, o něž usiluje, bude se civilizace zlepšovat a společnost a stát učiní lidi spokojenějšími, i když nikoli šťastnými v metafyzickém smyslu. Pouze neznámá budoucnost může odhalit, zda jsou tyto podmínky splněny, či nikoli.

V systému praxeologie není místo pro meliorismus a optimistický fatalismus. Člověk je svobodný v tom smyslu, že si musí každý den znovu vybírat mezi postupy, které vedou k úspěchu, a těmi, které vedou do neštěstí, k dezintegraci společnosti a zaostalosti.

Výraz pokrok je nesmyslný, když ho použijeme na kosmické události nebo na komplexní pohled na svět. Nemáme žádné informace o plánech prvotní příčiny. Jiné je to ale s použitím tohoto výrazu v rámci ideologické doktríny. Naprostá většina lidí usiluje o větší a lepší zásobu jídla, oblečení, domů a dalšího materiálního vybavení. Když ekonomové nazývají růst životní úrovně mas pokrokem a zlepšením, neobhajují nízký materialismus. Jednoduše potvrzují skutečnost, že lidé jsou motivováni touhou zlepšit materiální podmínky své existence.

Programy hodnotí z pohledu cílů, kterých chtějí dosáhnout. Ten, kdo si neváží poklesu úmrtnosti kojenců a postupného vymizení hladu a epidemií, může jako první hodit kamenem po materialismu ekonomů.

Existuje pouze jediné měřítko hodnocení lidské činnosti: zda je vhodná k dosažení cílů, o něž jednající lidé usilují, či nikoli.

Jednání je vždy v podstatě směna jednoho stavu věcí za jiný stav věcí. Je-li jednání vykonáno jednotlivcem bez jakékoli vazby na spolupráci s jinými jednotlivci, můžeme ho nazývat autistickou směnou. Příklad: izolovaný lovec, který zabije zvíře pro vlastní potřebu; volný čas a patronu směňuje za potravu.

V rámci společnosti nahrazuje spolupráce autistickou směnu meziosobní neboli společenskou směnou. Člověk dává jinému člověku, aby od něho dostal. Objevuje se vzájemnost. Člověk slouží, aby mu bylo poslouženo.

Směnný vztah je základním společenským vztahem. Meziosobní směna zboží a služeb tká vazby, které spojují lidi do společnosti. Společenský vzorec zní: do ut des, dávám, abys dal. Kde neexistuje záměrná vzájemnost, kde je jednání prováděno bez záměru mít prospěch z doprovodného jednání jiných lidí, tam neexistuje meziosobní směna, ale autistická směna. Nezáleží na tom, jestli je autistické jednání pro ostatní lidi prospěšné nebo škodlivé, či zda se jich vůbec netýká. Génius může vykonat úkol pro sebe, nikoli pro dav; je však mimořádným dobrodincem lidstva.

Lupič zabíjí oběť pro vlastní prospěch; zavražděný člověk v žádném případě není partnerem v tomto zločinu, je pouze jeho předmětem; co bylo vykonáno, bylo vykonáno proti němu.

Nepřátelský útok byla praxe běžná pro nelidské předchůdce člověka. Vědomá a účelná spolupráce je výsledkem dlouhého vývojového procesu. Etnologie a historie nám poskytly zajímavé informace o počátku a primitivních formách meziosobní směny. Někteří považují zvyk vzájemného dávání a dostávání darů a domlouvání se dopředu na určitém recipročním daru za předstupeň meziosobní směny. Jiní považují němý barter za primitivní formu obchodu. Nicméně dávat dary v očekávání, že budu odměněn recipročním darem od obdarovaného, nebo abych získal přízeň člověka, jehož nepřátelství může být zhoubné, je již rovnocenné meziosobní směně. Totéž se týká němého barteru, který se liší od jiných forem barterů a obchodování pouze absencí ústního jednání.