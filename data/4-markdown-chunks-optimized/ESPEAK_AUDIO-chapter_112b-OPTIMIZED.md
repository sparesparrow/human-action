Továrny mohly vzkvétat přes všechny obtíže ze dvou důvodů. Prvním bylo učení nové společenské filozofie formulované ekonomy. Ekonomové zničili slávu merkantilismu, paternalismu a restrikcionismu. Vyvrátili pověru, že zařízení a postupy šetřící práci způsobují nezaměstnanost a vrhají všechny lidi do chudoby a zkázy. Laissez faire ekonomové byli pionýry nevídaných technologických úspěchů posledních dvou staletí.

Vedle toho existoval i druhý faktor, oslabující odpor k inovacím. Továrny ulevily úřadům a vládnoucí pozemkové šlechtě od nepříjemného problému, se kterým si nevěděly rady. Poskytly prostředky k živobytí pro masy chudých. Vyprázdnily chudobince a vězení. Přeměnily hladovějící žebráky v soběstačné živitele rodin.

Vlastníci továren neměli moc přinutit nikoho k tomu, aby přijal práci v jejich továrně. Mohli pouze najmout lidi, kteří byli ochotni pracovat za jimi nabízené mzdy. Ať už byly tyto mzdové sazby jakkoli nízké, stále představovaly více, než by si chudí mohli vydělat jakýmkoli jiným jim dostupným způsobem. Je překrucováním skutečnosti tvrdit, že továrny odvedly hospodyně od výchovy dětí a z kuchyní a děti od jejich her. Tyto ženy neměly co vařit a čím krmit své děti. Tyto děti žily v nouzi a hladověly. Jejich jediným útočištěm byla továrna.

Doslova je zachránila před smrtí hladem.

Je odsouzeníhodné, že takové podmínky existovaly. Pokud však chce někdo obviňovat toho, kdo za ně byl odpovědný, nemůže obviňovat vlastníky továren, kteří – vedeni pochopitelně svým sobectvím, nikoli „altruismem" – dělali vše pro to, aby toto zlo vymýtili. Tím, co ho způsobilo, byl hospodářský řád předkapitalistického období, řád „starých dobrých časů".

V prvních desetiletích průmyslové revoluce byla životní úroveň továrních dělníků otřesná v porovnání s tehdejšími podmínkami vyšších tříd i se současnými podmínkami lidí pracujících v průmyslu. Pracovní doba byla dlouhá, hygienické podmínky v dílnách strašné. Schopnost jednotlivce pracovat byla rychle vyčerpána. Skutečností ovšem zůstává, že pro nadbytečné obyvatelstvo, které bylo kvůli ohrazování půdy přivedeno až na samou hranici bídy a pro které neexistoval v rámci stávajícího výrobního systému žádný prostor, byla práce v továrnách záchranou.

Tito lidé zaplavovali továrny, hnáni touhou zlepšit svoji životní úroveň.

Ideologie laissez faire a její potomek, „průmyslová revoluce", odstranily ideologické a institucionální překážky pokroku a blahobytu. Strhly společenský řád, v němž byl stále větší počet lidí odsouzen k chudobě a bídě. Zpracovatelská řemesla dřívějších dob sloužila téměř výhradně potřebám zámožných. Jejich rozvoj závisel na objemu přepychových statků, který si mohla dovolit bohatší vrstva obyvatel. Ti, kdo se nezabývali výrobou základních statků, se mohli uživit, jen pokud byly vyšší vrstvy ochotny využít jejich dovedností a služeb. Nyní ale začalo platit jiné pravidlo. Tovární systém představil nový způsob prodeje i výroby. Jeho základním rysem bylo to, že průmyslové výrobky nebyly určeny pro spotřebu bohatých, ale pro spotřebování těmi, kdo do té doby hráli jako spotřebitelé zanedbatelnou roli. Levné věci pro mnoho lidí byly cílem továrního systému. Klasickou továrnou počátečních dnů průmyslové revoluce byla přádelna bavlny. Bavlněné zboží, jak se ukázalo, nebylo něčím, co by poptávali bohatí.

Ti dávali přednost hedvábí, lnu nebo batistu.

Kdykoli továrna se svým způsobem masové výroby pomocí mechanických strojů vstoupila do nového výrobního odvětví, vždy začala s výrobou levných statků pro široké vrstvy. Výrobu ušlechtilejších a tím i dražších statků zahájily tyto podniky až později, když jimi vyvolané nebývalé zlepšení životní úrovně mas umožnilo ziskovou výrobu tohoto lepšího zboží masovým způsobem. Tak si například boty vyráběné v továrnách po dlouhý čas kupovali pouze „proletáři", zatímco bohatí zákazníci dále podporovali zakázkové ševce. Často zmiňované dílny s otřesnými pracovními podmínkami nevyráběly oblečení pro majetné, ale pro lidi skromných poměrů.

Elegantní dámy a pánové dávali a stále dávají přednost šatům a oblekům šitým na míru.

Mimořádnou skutečností týkající se průmyslové revoluce je to, že zahájila věk masové výroby pro potřeby mas. Příjemci mezd již nedřou pro blaho jiných. Oni sami jsou hlavními spotřebiteli továrních výrobků. Velké podniky jsou závislé na masové spotřebě. V současné Americe neexistuje jediné odvětví velkého podnikání, jež by nesloužilo potřebám nejširších vrstev.

Základním principem kapitalistického podnikání je zaopatřovat běžného člověka. Ve svém postavení spotřebitele je běžný člověk vládcem, který svými nákupy nebo zdržením se nákupů rozhoduje o osudu podnikatelských aktivit. V tržním hospodářství není jiný způsob nabytí a udržení bohatství než zásobovat masy nejlepším a nejlevnějším způsobem těmi statky, jež požadují.