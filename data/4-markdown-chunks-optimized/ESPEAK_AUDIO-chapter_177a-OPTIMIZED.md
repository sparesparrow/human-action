Misesův podnětný a vlivný Privatseminar byl na čistou teorii zaměřen ještě méně. Zabýval se tématy jako peníze, hospodářský cyklus a hospodářská politika, přičemž často zasahoval daleko za hranice ekonomie a dotýkal se oblastí, jako je filozofie vědy nebo sociologie. Ba co více, členové čtvrté generace byli na seminář zváni teprve až poté, co získali své doktoráty.

Z těchto důvodů je nepravděpodobné, že by seminář mohl napomoci ke změně jejich základních přístupů k ekonomické teorii, které přijali od Wiesera a Schumpetera. A z jejich pozdějších děl ze třicátých let je vskutku zcela zřejmé, že jak Machlup, tak i Morgenstern a Haberler přijali za jádro ekonomické teorie model, nebo chcete-li Schumpeterovými slovy „schéma", všeobecné rovnováhy.

Ve svých raných pracích z období od poloviny 20. let do roku 1933 Hayek také vnímá teorii všeobecné rovnováhy jako jádro ekonomické teorie. Například v Monetary Theory and the Trade Cycle, která byla původně vydána v němčině jako Geldtheorie und Konjunkturtheorie, Hayek vysvětloval, že úspěšná teorie hospodářského cyklu musí logicky tvořit nedílný celek se „základními tvrzeními … teorie rovnováhy". A teorií rovnováhy Hayek explicitně rozuměl „zejména … moderní teorii všeobecné závislosti všech ekonomických veličin, jež byla nejlépe vyjádřena lausannskou školou teoretické ekonomie".

Po roce 1933 se Hayek ze všech sil snažil „uniknout z walrasovského krabicového diagramu" prostřednictvím pokusů o dynamizaci teorie všeobecné rovnováhy jejím rozšířením o očekávání a rozdělení znalostí mezi účastníky trhu. Ovšem dokonce i ve svém nejnápaditějším díle napsaném v této tradici, v Economics and Knowledge, vydaném roku 1937, stále lpí na víře, že „čistá logika volby", jež může být reprezentována bezčasovými rovnicemi všeobecné rovnováhy, hraje v ekonomické teorii ústřední roli.

V souvislosti s vydáním slavného článku The Use of Knowledge in Society v roce 1945 opustil Hayek definitivně neuskutečnitelný projekt dynamizace teorie všeobecné rovnováhy. Namísto toho zúžil oblast svého zájmu na problém rozložení znalostí mezi členy společnosti, a předpokládaje, že skutečné ceny jsou vždy poblíž svých všeobecně-rovnovážných hodnot, tvrdil, že „pouhá skutečnost, že pro každou komoditu existuje jedna cena … vede k řešení, kterého by (samozřejmě jen teoreticky) mohlo být dosaženo jedinou myslí disponující všemi informacemi, jež jsou ve skutečnosti rozptýleny mezi všechny zúčastněné jedince".

Hayek tedy, stejně jako jeho vídeňští stoupenci, nebyl nikdy schopen uniknout z rámce všeobecné rovnováhy, jemuž se v mládí naučil.

Nikdo by samozřejmě nezpochybňoval, že Mises silně ovlivnil čtvrtou generaci rakouské školy. Učinil tak ale zejména jako peněžní teoretik a politický ekonom. Publikací Theorie des Geldes und der Umlaufsmittel roku 1912, v době, kdy Hayek a ostatní přišli na univerzitu, se již Mises stal vrcholným peněžním teoretikem rakouské školy a pravděpodobně i mezi evropskými ekonomy.

Bylo to však až vydání Die Gemeinwirtschaft, „jež udělalo silný dojem na [čtvrtou] generaci". A přestože tato kniha nepochybně způsobila u Hayeka a jeho stoupenců převrat v politicko-ekonomickém pohledu na svět, nevyzvala je na poli čisté teorie. Bylo to teprve v roce 1928, kdy Mises začal vydávat řadu metodologických esejů, roku 1933 publikovaných jako Grundprobleme der Nationalökonomie, kdy začal být uznáván jako všeobecný teoretik a systémotvůrce ve stylu Schumpetera. Nicméně ani v těchto letech nemohli členové Mises-Kreis.