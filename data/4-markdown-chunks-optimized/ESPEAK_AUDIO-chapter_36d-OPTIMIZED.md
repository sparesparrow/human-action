Zákon komparativní výhody je stejně nezávislý na klasické teorii hodnoty jako zákon výnosů, který jeho zdůvodnění připomíná. V obou případech se můžeme spokojit srovnáváním pouze fyzikálního vstupu a fyzikálního výstupu. Zákon výnosů porovnává výstup téhož výrobku. Zákon komparativní výhody porovnává výstup dvou různých výrobků. Takové srovnání je možné, protože předpokládáme, že pro výrobu každého z nich jsou potřeba kromě jednoho specifického faktoru pouze nespecifické faktory stejného druhu.

Někteří kritikové vyčítají zákonu komparativní výhody toto zjednodušení předpokladů. Myslí si, že moderní teorie hodnoty by vyžadovala přeformulování tohoto zákona v souladu s principy subjektivní hodnoty. Pouze taková formulace by prý mohla poskytnout uspokojivě přesvědčivý důkaz. Nechtějí však kalkulaci vyjadřovat v penězích. Raději se uchylují k metodám analýzy užitku, které považují za nástroj pro provádění kalkulace hodnoty měřené užitkem. V dalším postupu našeho zkoumání bude ukázáno, že tyto pokusy o vyloučení peněžních pojmů z ekonomické kalkulace jsou iluzorní.

Jejich základní předpoklady jsou neudržitelné a navzájem protichůdné a všechny vzorce, které jsou z nich odvozeny, jsou chybné. Neexistuje žádná jiná metoda ekonomické kalkulace než metoda založená na cenách vyjádřených v penězích, jak je určuje trh.