Na počátku 80. let 19. století začali publikovat Mengerovi první následovníci, Böhm-Bawerk a jeho přítel a švagr Friedrich von Wieser. A jak léta plynula, přecházel stále sílící proud publikací, jak jejich, tak i dalších, kteří byli v Rakousku i jinde ovlivněni Mengerem, v záplavu. V souvislosti s tím se ke konci tohoto desetiletí zformovala již zřetelná „rakouská škola", která začala získávat světové renomé. Je důležité upozornit na skutečnost, že už od samotného založení byla rakouská škola hluboce rozdělena v klíčových otázkách ohledně základní teorie.

Na jedné straně Böhm-Bawerk plně přijal Mengerův příčinně-realistický přístup k cenové teorii a snažil se jej dále rozšířit a aplikovat na další oblasti. Na straně druhé se pak Wieser sice držel Mengerova „subjektivismu" ukotveného v principu mezního užitku, přičemž užitečným způsobem rozvedl některé jeho implikace, avšak zcela opustil a zamítl strukturu teorie cen založené na skutečnosti, kterou Menger na tomto principu vystavěl.

Wieserovým záměrem bylo vytvořit vlastní ideál společenského blahobytu založený na stavu všeobecné rovnováhy, jejž nazval „přirozená hodnota", a spojit jej pomocí konceptu mezního užitku se základy v lidské psychologii.

Jak dále uvidíme, rozkol mezi Mengerovými prvními a nejvýznamnějšími žáky měl závažné dopady na pozdější vývoj rakouské školy.

Ve třech desetiletích mezi léty 1884 až 1914 rakouská škola vzkvétala a práce na rozpracování Mengerova přístupu do úplné teorie cen zaznamenala výrazné pokroky. Ty pokroky byly především znatelné v dílech Böhm-Bawerka, Wicksteeda ve Velké Británii a Clarka, Fettera a Davenporta, klíčových členů takzvané „americké psychologické školy" ve Spojených státech.

Vrcholu svého vlivu dosáhla mengerovská teorie cen s publikacemi děl Wicksteeda, Davenporta a Fettera v letech 1910, 1913 a 1915. Jak Hayek později vylíčil, „v raně poválečném období jsme díla amerických teoretiků Johna Batese Clarka, Thomase Nixona Carvera, Irvinga Fishera, Franka Fettera a Herberta Josepha Davenporta znali více my ve Vídni, než kteří jiní zahraniční ekonomové, snad s výjimkou Švédů".