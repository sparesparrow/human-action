Ideální typy jsou specifické pojmy používané v historickém výzkumu a v prezentaci jeho výsledků. Jsou to pojmy rozumění. Tím se zcela liší od praxeologických kategorií a pojmů i od pojmů přírodních věd. Ideální typ není pojmem třídy, neboť jeho popis neuvádí znaky, jejichž přítomnost jasně a jednoznačně určuje členství ve třídě. Ideální typ nelze definovat. Lze jej charakterizovat vyjmenováním vlastností, jejichž přítomnost zhruba rozhoduje o tom, zda v nějakém konkrétním případě stojíme či nestojíme před vzorkem, který do daného ideálního typu patří.

Je typickým znakem ideálního typu, že ne všechny charakteristiky musejí být v každém konkrétním případě přítomny. Zda absence nějaké charakteristiky brání zařazení konkrétního vzorku do daného ideálního typu, závisí na soudu, kterým se pomocí rozumění určí její relevance. Ideální typ sám je výsledkem rozumění motivům, myšlenkám a cílům jednajících lidí a také prostředkům, které používají.

Ideální typ nemá nic společného se statistickými průměry. Většinu obsažených charakteristik nelze číselně určit a již z tohoto samotného důvodu z nich nelze počítat průměr. Hlavní důvod je však třeba hledat jinde. Statistické průměry označují chování členů třídy nebo typu, který je již určen pomocí definice odkazující k jiným znakům, s ohledem na vlastnosti, na něž se definice nevztahuje.

Příslušnost k třídě nebo typu musí být známa dříve, než může statistik začít se zkoumáním zvláštních vlastností a používat výsledky tohoto zkoumání pro stanovení průměru. Můžeme určit průměrný věk senátorů Spojených států nebo můžeme odhadovat průměry týkající se chování věkové třídy populace s ohledem na zvláštní problém. Je však logicky nemožné, aby členství ve třídě či typu záviselo na průměru.

Žádný historický problém nelze uchopit bez pomoci ideálních typů. Dokonce i když se historik zabývá jednotlivou osobou nebo událostí, nemůže se odkazům k ideálním typům vyhnout. Když mluví o Napoleonovi, musí se odkazovat na ideální typy jako velitel, diktátor, revoluční vůdce. Když pojednává o Velké francouzské revoluci, jsou to ideální typy jako revoluce, dezintegrace zavedeného režimu, anarchie. Může se stát, že odkaz na ideální typ bude spočívat pouze v odmítnutí jeho uplatnitelnosti na daný konkrétní případ. Všechny historické události jsou nicméně popisovány a interpretovány za pomoci ideálních typů. I laik musí vždy, když se zabývá minulými či budoucími událostmi, používat ideální typy a nevědomky tak i činí.

Zda je či není použití konkrétního ideálního typu vhodné a přínosné pro adekvátní uchopení jevu, lze rozhodnout pouze pomocí rozumění. Modus rozumění není určen ideálním typem. Modus rozumění vyžaduje vytvoření a používání odpovídajících ideálních typů.

Ideální typy jsou vytvářeny pomocí myšlenek a pojmů vypracovaných všemi nehistorickými odvětvími poznání. Veškeré znalosti o historii jsou samozřejmě podmíněné výsledky ostatních věd, závisí na nich a nesmí s nimi být nikdy v rozporu. Historické poznání má však jiný předmět a jinou metodu než tyto vědy, které naproti tomu nemají žádné použití pro metodu rozumění. Ideální typy nesmíme směšovat s koncepty nehistorických věd. Týká se to i praxeologických kategorií a pojmů. Ty samozřejmě poskytují nutné mentální nástroje pro studium historie.

Nevztahují se však k rozumění jedinečným a individuálním událostem, které tvoří předmět historie. Ideální typ tak nikdy nemůže vzniknout prostým přijetím praxeologického pojmu.

V mnoha případech se stává, že termín, který používá praxeologie k označení praxeologického pojmu, slouží historikovi k označení ideálního typu. Pak historik používá jedno slovo k označení dvou rozdílných věcí. Někdy ten termín používá k označení jeho praxeologických konotací, častěji však k označení ideálního typu. V druhém případě slovu přiřazuje význam odlišný od významu praxeologického. Transformuje ho tím, že jej přesouvá do jiné oblasti studia. Ekonomický pojem „podnikatel" patří do jiné vrstvy než ideální typ „podnikatel", který používá historie a deskriptivní ekonomie. Ve třetí vrstvě leží právní pojem „podnikatel". Ekonomický termín „podnikatel" je pojmem přesně definovaným, který v rámci teorie tržní ekonomiky označuje jasně integrovanou funkci.

Historický ideální typ podnikatel nezahrnuje stejné členy. Nikdo při jeho používání nemá na mysli pouliční čističe bot, řidiče taxíku, kteří mají vlastní auto, malé podnikatele a drobné zemědělce. To, co ekonomie ohledně podnikatelů stanoví, je striktně platné pro všechny členy třídy bez sebemenšího ohledu na zeměpisné podmínky a různá odvětví podnikání. To, co pro své ideální typy stanovuje historie, se naopak může lišit dle konkrétních okolností v různých dobách, zemích, hospodářských odvětvích a mnoha dalších podmínek.