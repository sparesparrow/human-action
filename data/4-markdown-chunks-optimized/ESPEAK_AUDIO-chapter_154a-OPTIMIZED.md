Reálné mzdy se mohou zvýšit pouze tehdy, za jinak stejných okolností, bude-li hojnější kapitál. Jestliže se podaří vládě či odborům nastolit vyšší mzdy na vyšší úrovni, než jak by je stanovil neomezovaný trh, nabídka práce převýší poptávku po práci. Vzniká tak institucionální nezaměstnanost.

Vlády, zcela oddané principům intervencionismu, se snaží zabránit vzniku těchto nežádoucích dopadů vlastních intervencí pomocí opatření, kterým se dnes říká politika plné zaměstnanosti: podpory v nezaměstnanosti, smírčí řízení v pracovních sporech, veřejné práce marnotratně financované veřejnými výdaji, inflace a úvěrová expanze. Všechny tyto léky jsou horší než zlo, jež mají za úkol odstranit.

Podpora přidělená nezaměstnaným nezaměstnanost neodstraní, pouze sníží nezaměstnaným náklady setrvání bez práce. Čím více se dávka bude blížit výši, na níž by neomezovaný trh ustanovil výši mzdové sazby, tím méně bude její příjemce motivován hledat nové zaměstnání. Podpora v nezaměstnanosti není prostředkem k odstranění nezaměstnanosti, ale k jejímu prodloužení. Katastrofické finanční dopady podpor v nezaměstnanosti jsou zjevné.

Smírčí řízení nepředstavuje vhodný způsob urovnání sporů ohledně výše mezd. Je-li výsledkem řízení stanovení mzdových sazeb přesně na úrovni potenciálních tržních sazeb, pak je zbytečné. Jsou-li mzdy stanoveny nad potenciálními tržními sazbami, pak dojde ke stejným efektům jako v jiných případech stanovení minimální mzdy nad tržní úrovní, tedy k institucionální nezaměstnanosti. Vůbec přitom nezáleží na důvodech, které jsou v daném rozhodnutí smírčího řízení uvedeny. Nezáleží na tom, zda jsou mzdy „spravedlivé" či „nespravedlivé" podle nějakého arbitrárně stanoveného standardu, ale jestli způsobí nebo nezpůsobí přebytek nabídky práce nad poptávkou po práci.

Někomu může připadat spravedlivé stanovit mzdy tak vysoko, že tím velká část potenciální pracovní síly bude odsouzena k trvající nezaměstnanosti. Nikdo ale nemůže tvrdit, že je to výhodné a prospěšné pro společnost.

Jsou-li vládní výdaje na veřejné práce financovány z daní občanů nebo půjčováním si od veřejnosti, je možnost veřejnosti utrácet a investovat snížena ve stejném rozsahu, v jakém tuto možnost získá veřejný rozpočet. Žádná pracovní místa tak vzniknout nemohou.

Když ale vláda své výdaje financuje inflací – zvýšením množství peněz a úvěrovou expanzí – vyvolává všeobecný penězi způsobený nárůst cen všech komodit a služeb. Bude-li během této inflace nárůst mzdových sazeb dostatečně zaostávat za růstem cen komodit, může dojít k poklesu či úplnému omezení institucionální nezaměstnanosti. Za tento pokles či úplné vymizení je ale odpovědná skutečnost, že zaostávání růstu mezd představuje pokles reálných mzdových sazeb. Lord Keynes považoval úvěrovou expanzi za účinný způsob odstranění nezaměstnanosti. Domníval se, že se odbory nebudou bránit „postupnému a automatickému snižování reálných mzdových sazeb v důsledku rostoucích cen" tak intenzivně jako jakémukoli pokusu o snížení peněžních mezd.

Úspěch takovéto lsti by ale vyžadoval nepravděpodobný stupeň ignorance a hlouposti ze strany příjemců mezd. Dokud pracovníci věří, že jim minimální mzdy pomáhají, nenechají se obelhat takovouto mazanou lstí.

Ve skutečnosti v konečném důsledku vedou všechny tyto nástroje údajné politiky plné zaměstnanosti k nastolení socialismu v jeho německé podobě. Jelikož členové smírčích komisí, jmenovaní zaměstnavateli a odbory, se nikdy neshodnou na spravedlnosti určité výše mezd, rozhodnutí ve skutečnosti padne do rukou členů jmenovaných vládou. Pravomoc určit výši mzdových sazeb tedy spočine na vládě.

Čím více se zvyšuje množství veřejných prací a čím více se vláda snaží zaplnit prostor, který byl údajně vytvořen „neschopností soukromého sektoru zajistit všem práci", tím více se zmenšuje sféra soukromého podnikání. Opět tedy stojíme před volbou – kapitalismus, nebo socialismus. Politiku minimálních mezd tedy není možné provádět trvale.

Katalaktické aspekty odborů

Jediným katalaktickým problémem týkajícím se odborů je otázka, zda je či není možné zvýšit pomocí nátlaku a donucení mzdy všech lidí, jež chtějí za mzdy pracovat, nad úroveň mezd na neomezovaném trhu.