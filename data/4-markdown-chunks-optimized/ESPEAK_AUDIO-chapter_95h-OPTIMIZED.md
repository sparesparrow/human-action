Moderní ekonomie považuje tuto veličinu za souhrn katalakticky různorodých položek. Přebytek hrubých příjmů nad výdaji, jejž klasičtí ekonomové nazývali ziskem, obsahuje cenu podnikatelovy vlastní práce použité ve výrobním procesu, úrok z investovaného kapitálu a konečně samotný podnikatelský zisk. Pokud nebylo tohoto přebytku při prodeji výrobků vůbec dosaženo, podnikatel nejen že nezískal samotný podnikatelský zisk, ale ani odpovídající tržní hodnotu své práce, ani úrok z investovaného kapitálu.

Rozložení hrubého zisku na manažerské mzdy, úrok a podnikatelský zisk není pouhým nástrojem ekonomické teorie. Vyvinulo se spolu se zvyšující se přesností podnikatelských účetních postupů a kalkulace v oblasti obchodní praxe nezávisle na úvahách ekonomů. Uvážlivý a rozumný podnikatel nepřikládá žádný význam zmatenému a překroucenému konceptu zisku používaného klasickými ekonomy.

Jeho pojetí výrobních nákladů zahrnuje potenciální tržní cenu jeho vlastních služeb, jimiž přispěl, úrok placený z vypůjčeného kapitálu a potenciální úrok, jejž by si vzhledem k tržním podmínkám mohl vydělat, kdyby svůj vlastní kapitál investovaný ve svém podnikání namísto toho půjčil jiným lidem. Pouze přebytek tržeb nad takto vypočítanými náklady představuje podle jeho názoru podnikatelský zisk.