Stejně jako proti jiným druhům formalismu a legálního dogmatismu je zde třeba zdůraznit, že jediným důvodem existence zákonů a společenského aparátu nátlaku a donucení je zajištění hladkého fungování společenské kooperace. Je očividné, že je v moci vlády nařídit maximální ceny a uvěznit či popravit všechny, kteří budou prodávat či kupovat za vyšší cenu. Otázkou ale zůstává, zda taková politika může nebo nemůže dosáhnout cílů, kvůli kterým se vláda k této politice uchýlila. Máme zde před sebou zcela praxeologický a ekonomický problém.

Ani filozofie práva, ani politická věda nám k jeho vyřešení nemůže nijak přispět.

Problém intervencionismu není problémem správného vymezení „přirozených", „spravedlivých" či „náležitých" funkcí státu a vlády. Problém zní takto: Jak systém intervencionismu funguje? Může dosáhnout těch cílů, jichž lidé, kteří se k němu uchýlili, dosáhnout chtějí?

Zmatení a nedostatek soudnosti, jež je možné vidět při analýze problémů intervencionismu, jsou udivující. Najdeme například lidi, kteří tvrdí následující: Je zjevné, že je nutné mít regulaci dopravy na veřejných silnicích. Nikdo nic nenamítá proti zásahům vlády do chování řidičů. Zastánci laissez faire si protiřečí, když bojují proti vládním zásahům do tržních cen, ale nic nenamítají proti existenci vládních dopravních předpisů.

Omyl této argumentace je zjevný. Regulace dopravy na silnicích je jednou z úloh instituce, která provozuje silnice. Je-li touto institucí vláda či místní vláda, musí svou úlohu vykonávat. Správce železnice tak musí sestavit vlakový jízdní řád a hotelový management musí rozhodnout, bude-li v jídelnách hrát hudba či nikoli. Provozuje-li vláda železnici nebo hotel, je na vládě, aby tyto věci regulovala. Existuje-li státní opera, musí vláda rozhodnout, jaké opery budou na repertoáru a jaké nikoli. Bylo by ale non sequitur vyvozovat z této skutečnosti, že je také úlohou vlády rozhodovat o těchto věcech v případě oper, které stát neprovozuje.

Intervencionističtí doktrináři stále dokola opakují, že nemají v úmyslu zrušit soukromé vlastnictví výrobních prostředků, podnikatelské aktivity a tržní směnu. Zastánci nejnovější verze intervencionismu, německého „sociale Marktwirtschaft", také zdůrazňují, že považují tržní ekonomiku za nejlepší možný a nejvíce žádoucí systém společenské ekonomické organizace a že jsou proti socialistické vládní všudypřítomnosti. Všichni tito zastánci třetí cesty ale samozřejmě zdůrazňují se stejnou vervou, že odmítají manchesterismus a laissez faire liberalismus. Je nutné, říkají, aby stát zasahoval do tržních jevů kdykoli a kdekoli „svobodná hra ekonomických sil" ústí v podmínky, jež se zdají „společensky" nežádoucí. Z tohoto tvrzení je zřejmé, že berou jako dané, že je to právě vláda, na kterou je třeba se obrátit, aby v každém jednotlivém případě určila, zda má být určitý ekonomický jev považován ze „společenského" pohledu za problematický a následně, zda stav trhu vyžaduje nějaký zásah vlády či nikoli.

Všichni tito zastánci intervencionismu si neuvědomují, že z jejich programu vyplývá ustavení úplné vládní nadřazenosti ve všech ekonomických záležitostech, což v konečném důsledku přináší situaci, jež se nijak neliší od toho, co jsme nazvali německou či hindenburskou verzí socialismu. Je-li v pravomoci vlády rozhodovat, zda určité hospodářské podmínky ospravedlňují její intervenci, nezbývá pro trh místo. O tom, co by mělo být vyrobeno, v jakém množství, v jaké kvalitě, kým, kde a jak, pak přestává v konečném důsledku rozhodovat spotřebitel, ale činí tak vláda.

Jakmile se totiž výstup fungování nenarušeného trhu odlišuje od toho, co považují úřady za „společensky" žádoucí, vláda zakročí. Z toho plyne, že trh je svobodný jen dotud, pokud dělá přesně to, co chce dělat vláda. Je „svobodný" dělat to, co se úřady rozhodnou považovat za „správné", ale nemůže dělat nic, co považují za „špatné". Rozhodnutí, co je správné a co špatné, spočívá na vládě. Teoretické i praktické fungování intervencionismu v konečném důsledku směřuje k odstranění jeho původních odlišností od zjevného socialismu a úplného přijetí principů totálního všeobecného plánování.

Podle široce sdíleného názoru je možné, a to i při neexistenci vládních zásahů do fungování podniků, odchýlit fungování tržního hospodářství od podoby, kterou by mělo v situaci, kdy by rozhodujícím faktorem bylo jen dosahování zisku. Obhájci společenské reformy, která má spočívat v respektování principů křesťanství či požadavků „pravé" morálky, tvrdí, že tržní chování lidí s dobrými úmysly by mělo také vést svědomí.