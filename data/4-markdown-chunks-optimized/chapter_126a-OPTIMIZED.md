Hospodářské dějiny mohou dát mlhavou informaci o délce období přizpůsobování. Takové informace se samozřejmě nezískávají metodou měření, ale historickým rozuměním. Různé procesy přizpůsobování nejsou ve skutečnosti oddělené. Probíhá jich současně neurčité množství, jejich cesty se protínají a procesy se navzájem ovlivňují. Rozplést toto složité předivo a pozorovat posloupnost akcí a reakcí vyvolaných konkrétní změnou dat je pro chápání historika těžký úkol a výsledky jsou většinou skromné a pochybné.

Porozumění délce přizpůsobovacího období je také nejtěžší úkol spočívající na těch, kdo dychtí rozumět budoucnosti, na podnikatelích. Přitom má pouhé předvídání směru, kterým bude trh reagovat na určité události, pro úspěch podnikatelských činností jen malý význam, pokud není doplněno odpovídajícím předvídáním délky různých přizpůsobovacích období, která jsou s tímto vývojem spojena.

Většina chyb, které podnikatelé udělají při řízení svých záležitostí, a většina omylů, které kazí prognózy budoucích obchodních trendů předkládané „odbornými" prognostiky, je způsobena chybami při stanovení délky přizpůsobovacího období.

Když se lidé zabývají důsledky, které přinášejí změny dat, je běžné, že rozlišují mezi časově bližšími a časově vzdálenějšími, tj. krátkodobými a dlouhodobými důsledky. Toto rozlišování je mnohem starší než terminologie, kterou se toto rozlišování vyjadřuje dnes.

Abychom zjistili okamžité – krátkodobé – důsledky, které přinesla změna některého tržního data, není zpravidla třeba důkladného zkoumání. Krátkodobé důsledky jsou většinou zřejmé a jen zřídka uniknou pozornosti prostého pozorovatele, který neví nic o badatelském výzkumu. Ekonomické výzkumy odstartovala právě skutečnost, že někteří geniální lidé došli k podezření, že se vzdálenější důsledky události mohou lišit od okamžitých důsledků, jež vidí většina prostomyslných laiků. Hlavním úspěchem ekonomie byl objev takových dlouhodobých důsledků, kterých si nestranný pozorovatel dosud nevšiml a které státníci přehlíželi.

Klasičtí ekonomové odvodili ze svých překvapivých objevů pravidlo pro politickou praxi. Tvrdili, že by vlády, státníci a politické strany měli při plánování a jednání brát v úvahu nejen krátkodobé důsledky, ale také dlouhodobé důsledky svých opatření. Správnost tohoto závěru je nesporná a neoddiskutovatelná. Jednání směřuje k nahrazení méně uspokojivého stavu věcí stavem uspokojivějším. Jestli výsledek konkrétního jednání bude či nebude považován za více či méně uspokojivý, závisí na správném předvídání všech jeho důsledků – jak krátkodobých, tak dlouhodobých.

Někteří lidé kritizují ekonomii za údajné zanedbávání krátkodobých důsledků a za údajné preferování studia dlouhodobých důsledků. Tato výtka je nesmyslná. Ekonomie nemá na zkoumání výsledků změny daných podmínek žádný jiný prostředek než začít s jejími okamžitými důsledky, krok za krokem analyzovat postup od první odezvy až ke vzdáleným reakcím a všechny postupně přicházející důsledky, až nakonec dospěje ke konečným důsledkům této změny. Dlouhodobá analýza vždy nutně plně zahrnuje i krátkodobou analýzu.

Snadno pochopíme, proč někteří jednotlivci, strany a zájmové skupiny tak vášnivě propagují výhradní příklon ke krátkodobému principu. Říkají, že politika by se nikdy neměla zajímat o dlouhodobé důsledky nějakého plánu a nikdy by se neměla vzdát provádění opatření, jejichž přínos se očekává pouze krátkodobě, protože jejich dlouhodobé důsledky jsou zhoubné. Pouze krátkodobé důsledky se počítají, „v dlouhém období budeme všichni mrtví". Jediné, čím musí ekonomie odpovědět těmto vášnivým kritikům, je, že každé rozhodnutí by mělo vycházet z pečlivého zvážení všech důsledků, jak krátkodobých, tak dlouhodobých.

Samozřejmě jak v jednání jednotlivců, tak v řízení veřejných záležitostí existují situace, v nichž aktéři mohou mít dobré důvody smířit se dokonce i s velmi nežádoucími dlouhodobými důsledky, aby se vyhnuli něčemu, co považují za ještě více nežádoucí krátkodobé podmínky. Někdy může být pro člověka prospěšné zatopit si v kamnech nábytkem. Ale když to dělá, měl by vědět, jaké to bude mít vzdálenější důsledky. Neměl by se nechat svést vírou, že objevil nádhernou novou metodu na vytápění bytu.

To je vše, co ekonomie namítá proti mánii krátkodobého principu – tohoto opětovného oživení známého úsloví madame de Pompadour „après nous le déluge", po nás potopa – využitého v nejvážnější krizi západní civilizace. Bude se muset ukázat, jak byl tento slogan vítaný pro vlády a strany, jejichž politiky směřovaly ke spotřebovávání duchovního i materiálního kapitálu zděděného po dřívějších generacích.