Člověk je při jednání veden ideologiemi. Cíle a prostředky si vybírá pod vlivem ideologií. Síla ideologií je přímá a nepřímá. Přímá je tehdy, když je autor přesvědčen, že je obsah ideologie správný, a svým zájmům slouží přímo tím, že se touto ideologií bude řídit. Nepřímá je tehdy, když aktér obsah ideologie odmítá jako nesprávný, ale své jednání musí přizpůsobit tomu, že se s touto ideologií ztotožňují jiní lidé. Zvyky společenského prostředí jsou silou, kterou je člověk nucen brát na vědomí.

Ti, kdo rozpoznají falešnost obecně přijímaných názorů a zvyků, si musí v každém případě vybrat mezi výhodami, které přinese uchýlení se k efektivnějšímu způsobu jednání, a nevýhodami plynoucími z pohrdání populárními předsudky, pověrami a lidovými zvyky.

Totéž platí o násilí. Člověk musí při výběru brát v úvahu skutečnost, že existuje činitel, který je proti němu připraven použít násilného donucení.

Všechny zásady katalaxie platí také na jednání ovlivněné takovým společenským nebo fyzickým tlakem. Směřování nepřímé moci ideologie a hrozba fyzickým násilím jsou pouhými daty tržní situace. Nezáleží například na tom, jaké úvahy motivují člověka k tomu, aby pro koupi nějaké komodity nepředložil vyšší nabídku než takovou, kterou ve skutečnosti udělal a příslušné zboží za ni neobdržel.

Pro určení tržní ceny je nepodstatné, jestli dá spontánně přednost utracení peněz na jiné účely, nebo jestli se bojí, že se na něj budou ostatní dívat jako na zbohatlíka nebo jako na marnotratníka, nebo jestli se bojí, že by porušil cenový strop vyhlášený vládou, nebo že by se stavěl na odpor konkurentovi, který se klidně uchýlí k násilné odplatě. Tím, že nenabídne vyšší cenu, přispívá v každém případě stejným dílem ke vzniku tržní ceny.

Dnes je běžné označovat postavení, které na trhu zaujímají majitelé nemovitostí nebo podnikatelé, jako ekonomickou nebo tržní sílu. Pokud se tato terminologie použije na tržní podmínky, je zavádějící. Vše, co se děje na trhu bez vnějších zásahů, se řídí zákony, jimiž se zabývá katalaxie. Všechny tržní jevy jsou nakonec určeny volbami spotřebitelů. Jestliže někdo chce použít pojem síly na tržní jevy, měl by říct: na trhu náleží veškerá moc spotřebitelům.

Podnikatelé jsou nezbytností dosahovat zisků a vyhnout se ztrátám nuceni v každém ohledu – tedy i při řízení toho, co se chybně nazývá „vnitřními" věcmi jejich podniků, zejména při personálním řízení – považovat nejlepší možné a nejlevnější uspokojení spotřebitelů za svůj nejvyšší příkaz.

Je velmi nevhodné používat tentýž termín „síla" jak pro schopnost firmy zásobit spotřebitele automobily, botami nebo margarínem lépe, než to dělají jiní, tak i ve vztahu k moci vládních ozbrojených sil rozdrtit jakýkoli odpor.

Vlastnictví hmotných výrobních faktorů ani podnikatelské nebo technické schopnosti nepropůjčují – v tržním hospodářství – sílu ve smyslu nátlaku. Jediné, co poskytují, je výsada sloužit skutečným pánům trhu, spotřebitelům, ve vyšším postavení než jiní lidé. Vlastnictví kapitálu je mandát svěřený do rukou majitelů za podmínky, že bude použit pro co nejlepší uspokojování spotřebitelů. Ten, kdo se tomuto požadavku nepodrobí, ztratí své bohatství a je vykázán na místo, na němž už dál svou hloupostí blahobytu lidí neškodí.

Mnoho autorů opěvuje války a revoluce, prolévání krve a dobývání území. Carlyle a Ruskin, Nietzsche, Georges Sorel a Spengler byli zvěstovateli myšlenek, které Lenin a Stalin, Hitler a Mussolini zrealizovali.

Běh dějin neurčuje – říkají tyto filozofie – ubohá činnost materiálně založených obchodníků a podomních prodejců, ale hrdinské skutky válečníků a dobyvatelů. Ekonomové se mýlí, když ze zkušenosti kratičké liberální epizody odvozují teorii, které připisují všeobecnou platnost. Tato epocha liberalismu, individualismu a kapitalismu, demokracie, tolerance a svobody, pohrdání všemi „pravými" a „věčnými" hodnotami a nadvlády lůzy nyní mizí a nikdy se nevrátí. Úsvit statečnosti vyžaduje novou teorii lidského jednání.