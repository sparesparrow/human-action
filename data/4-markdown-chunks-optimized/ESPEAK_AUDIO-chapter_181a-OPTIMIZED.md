Při hodnocení ekonomů působících ve třicátých letech na LSE označil Hayek Hickse za špičkového vzdělance, znamenitého teoretika a rozhodně nejlepší mozek, co měli.

Mnohem závažnější než Hayekův přímý vliv na Hickse, idiosynkratického a eklektického teoretika, byl však hluboký dopad, jejž měla spolupráce Hayeka a Hickse na Robbinse, který byl srdcem a duší ekonomie na LSE. Mezi léty 1927 až 1934 napsal Robbins sérii brilantních esejů, v nichž podrobně rozvíjel a aplikoval příčinně-realistickou teorii cen a kritizoval marshallovskou ekonomii dílčí rovnováhy.

Jeho Essay on the Nature and Significance of Economic Science, poprvé vydaný v roce 1932, jasně ukazuje autorův obzvláštní vděk pracím Misese a Wicksteeda a přesvědčivě obhajuje původní Mengerovo tvrzení, že ekonomická teorie je opravdu vystavěná na realitě. Robbinsova kniha úspěšně ukazovala ostatním z ekonomické profese, že mengerovská metoda formulování ekonomických teorií je jak pochopitelná, tak realistická. Robbins tuto metodu charakterizoval takto:

Tvrzení ekonomické teorie jsou, stejně jako u všech vědeckých teorií, zcela jasně závěry z řady postulátů. A nejdůležitějšími z těchto postulátů jsou všechny předpoklady, které nějakým způsobem zahrnují jednoduché a nesporné zkušenosti týkající se způsobu, jakým se ve skutečném světě projevuje vzácnost statků, kterážto je předmětem zájmu naší vědy.