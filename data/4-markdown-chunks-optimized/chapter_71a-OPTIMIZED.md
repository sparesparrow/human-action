Promonopolní strana se mýlí, když si myslí, že kartelům vděčíme za úspory z výroby ve velkém rozsahu. Říká, že monopolistické soustředění výroby v jedněch rukou snižuje průměrné výrobní náklady a zvyšuje tak množství kapitálu a práce, které jsou k dispozici pro další výrobu. Avšak k tomu, aby byly odstraněny firmy vyrábějící za vyšší náklady, není potřeba žádný kartel. Konkurence na nenarušovaném trhu docílí tohoto výsledku i v nepřítomnosti jakýchkoli monopolů a monopolních cen.

Naopak, častým účelem vládou podporované kartelizace je zachovat existenci podniků a zemědělských statků, které by nenarušovaný trh donutil zastavit provoz právě kvůli tomu, že mají příliš vysoké výrobní náklady. Nenarušovaný trh by například odstranil submarginální zemědělské podniky a zachoval by pouze ty, v nichž se výroba za existující tržní ceny vyplatí. Avšak New Deal dával přednost jinému uspořádání. Nutil všechny zemědělce, aby proporcionálně omezili výrobu. Svou monopolistickou politikou zvedl cenu zemědělských výrobků do takové výše, že se výroba na submarginální půdě opět začala vyplácet.

Stejně chybné jsou závěry, které vyplývají ze záměny úspor ze standardizace výrobků a monopolu. Kdyby lidé žádali pouze jeden standardní typ určité komodity, výroba některého zboží by mohla být uspořádána hospodárněji a v souladu s tím by se snížily náklady. Ale pokud by se tak lidé měli chovat, standardizace a odpovídající snížení nákladů by se objevilo i v nepřítomnosti monopolu. Pokud na druhé straně budou spotřebitelé nuceni, aby se spokojili pouze s jedním standardním typem, nebude tím zvýšeno jejich uspokojení; bude zhoršeno. Diktátor může považovat chování spotřebitelů za dost hloupé.

Proč by měli být tak posedlí po šatech střižených na míru? Může mít pravdu z pohledu svých vlastních hodnotových soudů. Potíž však je, že hodnocení je osobní, individuální a arbitrární. Demokracie trhu spočívá v tom, že lidé činí svá rozhodnutí sami a že žádný diktátor nemá moc přinutit je, aby se podřídili jeho hodnotovým soudům.

Cenová diskriminace ze strany prodávajícího

Jak konkurenční, tak monopolní ceny jsou stejné pro všechny kupující. Na trhu existuje trvalá tendence k odstranění všech nesrovnalostí v cenách za stejný statek nebo službu. I když jsou hodnocení kupujících a síla jejich potřeby projevené na trhu různé, platí stejné ceny. Bohatý člověk neplatí za chléb víc než méně zámožný člověk, i když by byl ochoten zaplatit vyšší cenu, kdyby nemohl koupit levněji.

Nadšenec, který by raději omezil svou spotřebu potravin, než aby zmeškal koncert Beethovenovy symfonie, nezaplatí za vstupenku o nic víc než člověk, pro něhož je hudba pouhou kratochvílí a jenž by se o koncert nezajímal, kdyby ho mohl navštívit pouze za cenu zřeknutí se své touhy po nějakých hloupostech. Rozdíl mezi cenou, kterou člověk za zboží musí zaplatit, a nejvyšší částkou, kterou by byl ochoten zaplatit, se někdy nazývá přebytek spotřebitele.