Podnikatelé jsou nicméně zpravidla prozřetelnější než tato doktrína předpokládá. Snaží se přizpůsobit objem své výroby očekávané velikosti poptávky spotřebitelů. Pekaři berou v úvahu to, že hospodyně potřebují koupit bochník chleba každý den, a výrobci rakví berou v úvahu to, že celkový roční prodej rakví nemůže být vyšší než počet lidí, kteří v daném období zemřou. Průmysl vyrábějící stroje počítá s průměrnou „životností" svých výrobků stejně jako krejčí, obuvníci, výrobci automobilů, rozhlasových přijímačů, ledniček a stavební firmy.

Jistěže budou vždy existovat průkopníci, kteří vlivem svých klamných optimistických očekávání přehnaně rozšíří své podnikání. Kvůli tomu odnímají výrobní faktory jiným podnikům ve stejném odvětví i ostatním odvětvím. Proto jejich nadměrná expanze vyústí v poměrné snížení výstupu v ostatních oblastech. Jedno odvětví expanduje, zatímco ostatní se zmenšují, dokud neziskovost expandujícího odvětví a ziskovost ostatních odvětví nezmění podmínky.

Jak předešlý boom, tak i následující pokles se týkají pouze části podniků.

Druhá varianta doktríny vycházející z nepoměru investic je známá jako princip akcelerace. Dočasný růst poptávky po určitém statku vede ke zvýšení výroby daného statku. Pokud se poptávka po něm později znovu sníží, investice provedené během této expanze se jeví jako mylné. To je zvláště špatné v oblasti trvanlivých výrobních statků. Pokud poptávka po spotřebním statku vzroste o 10 procent, podniky zvýší vybavení potřebné pro jeho výrobu o 10 procent.

Hlavní chybou této doktríny je to, že považuje podnikatelské aktivity za pouhou slepou automatickou reakci na současný stav poptávky. Kdykoliv poptávka vzroste a zvýší ziskovost určitých podnikatelských odvětví, má se za to, že je okamžitě rozšířeno i výrobní zařízení. Tento pohled je však neudržitelný. Podnikatelé často chybují a za své chyby tvrdě platí.

Skutečný podnikatel je spekulant, člověk toužící po využití svého názoru na budoucí strukturu trhu pro obchodní operace slibující zisky. Toto konkrétní předjímající porozumění podmínkám nejisté budoucnosti vzdoruje jakýmkoli pravidlům a systematizaci. Není možné ho vyučovat, ani se mu naučit.

Úspěšného podnikatele a průkopníka od ostatních lidí odlišuje právě ta skutečnost, že se nenechává vést tím, co bylo a je, ale uspořádává své záležitosti na základě svého názoru na budoucnost. Vidí minulost a současnost stejně, jako je vidí ostatní; budoucnost však odhaduje jiným způsobem.

Impulzem pro jeho jednání je to, že oceňuje výrobní faktory a budoucí ceny statků jinak než ostatní lidé. Pokud přináší současná cenová struktura vysoké zisky těm, kdo dané statky prodávají, jejich výroba se rozšíří pouze tehdy, věří-li podnikatelé, že tyto výhodné tržní podmínky budou trvat dost dlouho na to, aby se nové investice vyplatily.

Právě tato zdráhavost kapitalistů a podnikatelů investovat v těch výrobních procesech, jež považují za neziskové, je silně kritizována lidmi, kteří nerozumějí fungování tržního hospodářství. Technokraticky založení inženýři si stěžují, že nadvláda ziskového motivu brání hojnému zásobování spotřebitelů statky. Demagogové se bouří proti chamtivým úmyslům kapitalistů udržovat nedostatek.