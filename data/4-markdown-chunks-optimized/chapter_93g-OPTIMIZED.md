Technologické zlepšení nezpomaluje nedokonalá převoditelnost kapitálových statků, ale jejich vzácnost. Nejsme dost bohatí na to, abychom se mohli vzdát služeb, které mohou být poskytnuty ještě použitelnými statky.

Dostupná zásoba kapitálových statků nezadržuje pokrok; naopak, jde o nezbytnou podmínku jakéhokoli pokroku a zlepšení. Dědictví minulosti, ztělesněné nabídkou kapitálových statků, je naším bohatstvím a nejdůležitějším prostředkem dalšího rozšiřování blahobytu. Je pravda, že bychom se dnes měli lépe, kdyby naši předci i my sami v našich minulých jednáních lépe odhadli podmínky, v nichž musíme jednat dnes. Toto vědomí vysvětlujeme mnohé jevy naší doby.

Nikterak však nevrhá žádnou vinu na minulost ani nedokazuje žádné nedokonalosti neoddělitelně spojené s tržním hospodářstvím.

Kapitálové statky jsou meziprodukty, které jsou během dalších výrobních činností přeměňovány ve spotřební statky. Všechny kapitálové statky, včetně těch, které se neoznačují za rychle se kazící, zanikají buď snížením své upotřebitelnosti kvůli opotřebování během výrobního procesu, nebo ztrátou své upotřebitelnosti ještě předtím v důsledku změny tržních dat. Není možné udržet zásobu kapitálových statků nedotčenou. Kapitálové statky jsou pomíjivé.

Představa neměnného majetku je přímým důsledkem záměrného plánování a jednání. Odvolává se na pojetí kapitálu používané v kapitálovém účetnictví, ne na kapitálové statky jako takové. Představa kapitálu nemá ve fyzickém světě hmotných věcí žádný protějšek. Neexistuje jinde než v myslích plánujících lidí. Je prvkem ekonomické kalkulace. Kapitálové účetnictví slouží pouze jedinému účelu. Je navrženo k tomu, abychom věděli, jak naše uspořádání výroby a spotřeby ovlivňuje naši schopnost uspokojovat budoucí potřeby.

Odpovídá na otázku, zda určitý způsob chování zvyšuje nebo snižuje produktivitu našeho budoucího úsilí.

Záměr uchovat dostupnou nabídku plně funkčních kapitálových statků, nebo ji zvýšit, může ukázat cestu i člověku, který nemá duševní nástroj ekonomické kalkulace. Primitivní rybáři a lovci si jistě uvědomovali rozdíl mezi udržováním svých nástrojů a zařízení v dobrém stavu a použitelnosti a jejich potřebením bez obstarání odpovídající náhrady. Staromódní sedlák, oddaný tradičním postupům a nestarající se o účetnictví, velmi dobře zná význam udržování svého živého inventáře i zařízení nedotčeného.

V jednoduchých podmínkách stagnující nebo pomalu se rozvíjející ekonomiky lze úspěšně podnikat i bez kapitálového účetnictví. V těchto podmínkách může být udržování více méně neměnné zásoby kapitálových statků prováděno buď pomocí výroby statků určených k nahrazení opotřebovaných kapitálových statků, nebo akumulací zásoby spotřebních statků. Ty později umožní věnovat se nahrazení kapitálových statků bez nutnosti dočasného omezení spotřeby.

Avšak měnící se průmyslové hospodářství nemůže existovat bez ekonomické kalkulace a jejích základních konceptů kapitálu a důchodu.

Konceptuální realismus vyvolal v pojetí kapitálu zmatek. Přinesl mýtus kapitálu. „Kapitálu" přisoudil vlastní existenci, nezávislou na kapitálových statcích, jimiž je ztělesňován. V tomto pojetí se kapitál sám reprodukuje, a tím zajišťuje svoji vlastní údržbu. Kapitál, říká Marx, dává vzniknout zisku. To vše je nesmysl.

Kapitál je praxeologickým konceptem. Je výsledkem úvah a jeho místo je v lidské mysli. Je způsobem pohledu na otázky jednání, způsobem jejich zhodnocení z perspektivy konečného plánu. Určuje průběh lidského jednání a pouze v tomto smyslu je skutečným faktorem. Je nevyhnutelně spojen s kapitalismem, tržním hospodářstvím.

Koncept kapitálu je platný pouze do té míry, do jaké se lidé ve svém jednání nechávají vést kapitálovým účetnictvím. Pokud podnikatel použil výrobní faktory takovým způsobem, že se peněžní vyjádření výrobků přinejmenším rovná peněžnímu vyjádření vynaložených faktorů, je schopen nahradit spotřebované kapitálové statky novými, jejichž peněžní vyjádření je rovno peněžnímu vyjádření těch spotřebovaných. Ovšem použití hrubých tržeb na údržbu kapitálu, spotřebu a akumulaci nového kapitálu je vždy důsledkem účelného jednání ze strany podnikatelů a kapitalistů.

Není „automatické"; je nutně výsledkem záměrného jednání a může být zmařeno v důsledku narušení výchozích výpočtů nedbalostí, chybou nebo nesprávným posouzením budoucích podmínek.

Dodatečný kapitál může být akumulován pouze prostřednictvím úspor.