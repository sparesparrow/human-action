Ve skutečnosti nepřistupuje k předmětu svého výzkumu neovlivněn tím, čím pohrdá jako teorií. Na každém kroku sběru údajně ryzích skutečností, při pořádání těchto informací a v závěrech, které z nich vyvozuje, je veden zmatenými a překroucenými zbytky povrchních ekonomických učení, která vytvořili břídilovové ve stoletích, jež předcházely rozpracování ekonomické vědy, a která byla již dávno vyvrácena.

Analýza problémů tržního hospodářství, jediného modelu lidského jednání, v němž může být při plánování jednání použito kalkulace, otvírá přístup k analýze všech myslitelných režimů jednání a všech ekonomických problémů, před kterými stojí historici a etnografové. Všechny nekapitalistické metody ekonomického řízení mohou být studovány pouze za hypotetického předpokladu, že také v nich mohou být použita kardinální čísla při zaznamenávání jednání minulého a plánování jednání budoucího. Proto ekonomové považují studium čistého tržního hospodářství za středobod svého zkoumání.

Nejsou to ekonomové, komu chybí „smysl pro historii" a kdo ignoruje evoluční faktory, ale jejich kritici. Ekonomové si byli vždy plně vědomi skutečnosti, že tržní hospodářství je výsledkem dlouhého historického procesu, který začal, když se lidská rasa oddělila od šiků ostatních primátů. Mistři v tom, co se chybně nazývá „historismus", mají v úmyslu odstranit důsledky evolučních změn. Podle jejich názoru je všechno, co nemohou vystopovat až do vzdálené minulosti nebo co nemohou objevit ve zvycích nějakých primitivních polynéských kmenů, umělé, dokonce dekadentní.

Skutečnost, že divoši neznali instituce, považují za důkaz jejich neužitečnosti a prohnilosti. Marx a Engels a profesoři německé historické školy jásali, když zjistili, že soukromé vlastnictví je „pouze" historickým jevem. Pro ně to bylo důkazem, že jejich socialistické plány jsou uskutečnitelné.