V případě měnové teorie či teorie založené na oběžném úvěru je však situace odlišná. Moderní měnová teorie nakonec zcela odstranila všechny představy domnělé neutrality peněz. Nezvratně dokázala, že v tržním hospodářství působí faktory, o nichž nemá doktrína opomíjející hybnou sílu peněz co říci. Katalaktický systém, který obsahuje vědomí peněžní non-neutrality a hybné síly peněz, odpovídá na otázky, jak změny peněžního vztahu ovlivňují úrokovou míru nejprve v krátkém a později i v dlouhém období. Systém, který by to nedokázal, je špatným systémem. Bylo by poněkud rozporné, kdyby poskytl odpověď, jež by zároveň nedokázala vysvětlit cyklické hospodářské výkyvy. I kdyby nikdy neexistovaly fiduciární prostředky nebo oběžný úvěr, moderní katalaxie by byla přinucena nastolit otázku týkající se vztahu mezi změnami peněžního vztahu a úrokové míry.

Již jsme si ukázali, že každé nepeněžní vysvětlení cyklu musí připustit, že zvýšení množství peněz nebo fiduciárních prostředků je nezbytnou podmínkou vzniku boomu. Je zjevné, že všeobecná tendence k růstu cen, jež není způsobena všeobecným poklesem výroby a nabídky statků k prodeji, se nemůže objevit, pokud se nabídka peněz (v širším smyslu) nezvýšila. Nyní vidíme, že ti, kdo bojují proti peněžním vysvětlením hospodářského cyklu, se k nim musí sami uchýlit z druhého důvodu.

Jedině tato teorie totiž vysvětluje, jak příliv dodatečných peněz a fiduciárních prostředků ovlivňuje úvěrový trh a tržní úrokovou míru. Bez výslovné zmínky o teorii cyklu založené na oběžném úvěru se mohou obejít pouze ti, pro které je úrok jen výsledkem institucionálně podmíněné vzácnosti peněz. To vysvětluje, proč proti ní nikdy žádný z jejích kritiků nepředložil žádnou udržitelnou námitku.

Fanatismus, se kterým zastánci nepeněžních doktrín odmítají připustit své chyby, je samozřejmě ukázkou politické předpojatosti. Marxisté zavedli vysvětlení hospodářských krizí jako nutného zla kapitalismu, jako nezbytného výsledku jeho „anarchie" výroby. Nemarxističtí socialisté a intervencionisté se stejně dychtivě snaží dokázat, že tržní hospodářství se nemůže zbavit návratu depresí. Právě oni ostře napadají peněžní teorii cyklu, protože měnová a úvěrová manipulace je dnes hlavním nástrojem, kterým se antikapitalistické vlády snaží zajistit svoji všemocnost.