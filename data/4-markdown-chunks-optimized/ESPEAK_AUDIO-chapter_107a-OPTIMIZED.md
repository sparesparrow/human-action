Propojení existuje nejen mezi různými druhy práce a cenami, jež jsou za ně placeny, ale i mezi prací a hmotnými výrobními faktory. V jistých mezích může být práce nahrazena hmotnými výrobními faktory a naopak. Míra, v níž je toto nahrazení využíváno, závisí na výši mzdových sazeb a cenách hmotných faktorů.

Určení mzdových sazeb – podobně jako cen hmotných výrobních faktorů – může být dosaženo pouze na trhu. Neexistují žádné netržní mzdové sazby, stejně jako nejsou žádné netržní ceny. Dokud existují mzdy, je s prací nakládáno jako s jakýmkoli hmotným výrobním faktorem a je kupována a prodávána na trhu. Je zvykem nazývat tu část trhu výrobních statků, na níž je práce najímána, jako trh práce. Stejně jako ostatní části trhu i trh práce je poháněn snahou podnikatelů dosáhnout zisku.

Každý podnikatel chce koupit všechny druhy specifické práce, kterou potřebuje pro uskutečnění svých cílů, za co nejnižší cenu. Mzdy, které nabízí, ale musí být dost vysoké na to, aby odlákaly pracovníky od konkurujících podnikatelů. Horní mez jeho nabídek je určena očekáváním ceny, kterou může získat za přírůstek prodejných statků očekávaný ze zaměstnání daného pracovníka.

Spodní mez je určena nabídkami konkurujících podnikatelů, kteří jsou sami vedeni obdobnou úvahou. Právě to mají ekonomové na mysli, když tvrdí, že výše mzdových sazeb pro každý druh práce je určena jeho mezní produktivitou. Jiným způsobem, jak vyjádřit tutéž pravdu, je říci, že mzdové sazby jsou určeny nabídkou práce a hmotných výrobních faktorů na jedné straně a očekávanými budoucími cenami spotřebních statků na straně druhé.

Toto katalaktické vysvětlení určení mzdových sazeb bylo cílem vášnivých, ale zcela chybných útoků. Někteří tvrdili, že na straně poptávky po práci existuje monopol. Většina zastánců této doktríny se domnívá, že svá tvrzení dostatečně prokázali odkazem na vedlejší postřehy Adama Smitha o jakémsi tichém, ale trvalém soudržném společenství mezi zaměstnavateli za účelem držet mzdy nízko. Ostatní se neurčitě odvolávají na existenci obchodních sdružení různých skupin podnikatelů. Je zjevné, že jde jen o prázdné řeči.

Avšak kvůli tomu, že jsou všechny tyto překroucené představy hlavním ideologickým zdrojem odborového hnutí a politiky na trhu práce všech současných vlád, musíme jim věnovat nejvyšší možnou pozornost.

Podnikatelé jsou vůči těm, kdo prodávají práci, ve stejném postavení jako vůči těm, kdo prodávají hmotné výrobní faktory. Stojí před nutností získat všechny výrobní faktory za co nejnižší cenu. Pokud však při sledování tohoto cíle někteří podnikatelé, některé skupiny podnikatelů, nebo všichni podnikatelé nabízejí ceny nebo mzdové sazby, které jsou příliš nízké, tj. nejsou v souladu se stavem nenarušovaného trhu, uspějí při získání toho, co chtějí, jen tehdy, je-li vstup do řad podnikatelů omezován institucionálními překážkami.

Pokud není bráněno vzniku nových podnikatelů nebo rozšíření aktivit stávajících podnikatelů, každý pokles cen výrobních faktorů, jenž neodpovídá struktuře trhu, musí otevřít nové příležitosti pro dosažení zisků. Někteří lidé budou chtít využít příležitosti rozdílu mezi převažující mzdovou sazbou a mezní produktivitou práce. Jejich poptávka po práci vrátí mzdové sazby zpět na úroveň podmíněnou mezní produktivitou práce.

I kdyby existovalo tiché společenství zaměstnavatelů, o kterém mluvil Adam Smith, nemohlo by snížit mzdy pod sazbu konkurenčního trhu, pokud by vstup do podnikání nevyžadoval jen mozky a kapitál (posledně jmenovaný je vždy dostupný podnikům slibujícím nejvyšší výnosy), ale navíc také institucionální oprávnění, patent nebo licenci, vyhrazené třídě privilegovaných lidí.

Někdy bývá zdůrazňováno, že ten, kdo hledá zaměstnání, musí prodat svoji práci za jakoukoli cenu, jakkoli nízkou, protože je závislý pouze na své schopnosti pracovat a nemá žádné jiné zdroje příjmu. Nemůže čekat a je nucen spokojit se s jakoukoli odměnou, kterou jsou mu zaměstnavatelé ochotni laskavě nabídnout. Kvůli této neodmyslitelné slabosti je pro zaměstnavatele jednající ve shodě snadné snížit mzdové sazby. Mohou, je-li to potřeba, čekat déle, protože jejich poptávka po práci není tak naléhavá jako pracovníkův zájem na vlastní obživě.