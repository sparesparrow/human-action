přebytku výroby nad spotřebou. Úspory mohou spočívat i v omezení spotřeby. Mohou však být získány, bez dalšího omezení spotřeby a bez změny vstupů kapitálových statků, zvýšením čisté výroby. K tomuto nárůstu může dojít několika způsoby:

1. Přírodní podmínky se staly příhodnějšími. Sklizně jsou bohatší. Lidé mají přístup k úrodnější půdě a objevili doly přinášející vyšší výnosy na jednotku vstupů. Pohromy a neštěstí, jejichž opakované výskyty mařily lidskou námahu, jsou méně časté. Epidemie a dobytčí mory ustaly.

2. Lidem se podařilo dosáhnout většího výstupu některých produkčních procesů bez dalšího investování kapitálových statků a bez dalšího prodlužování doby výroby.

3. Dochází k menšímu narušování výrobních aktivit ze strany institucí. Ztráty způsobené válkou, revolucemi, stávkami, sabotážemi a ostatními zločiny byly omezeny.

Pokud jsou takto získané přebytky použity jako dodatečné investice, dále zvyšují budoucí čisté tržby. Potom je možné rozšířit spotřebu bez poklesu nabídky dostupných kapitálových statků a produktivity práce.

Kapitál je vždy akumulován jednotlivci nebo skupinami jednotlivců jednajícími ve shodě, nikdy ho neakumuluje Volkswirtschaft nebo společnost.