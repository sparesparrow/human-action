Dalším nedostatkem Böhm-Bawerkových úvah byl jeho mylný výklad konceptu doby výroby. Neuvědomil si plně skutečnost, že doba výroby je praxeologickou kategorií a že role, kterou hraje v jednání, plně spočívá ve volbách jednajícího člověka mezi dobami výroby různé délky. Čas vynaložený v minulosti na výrobu dnes dostupných kapitálových statků nehraje žádnou roli. Tyto kapitálové statky jsou hodnoceny pouze v závislosti na jejich užitečnosti pro budoucí uspokojování potřeb. „Průměrná doba výroby" je bezobsažný koncept.

Jednání určuje skutečnost, že délka doby čekání je při výběru mezi různými způsoby odstranění budoucí nespokojenosti nezbytným prvkem.

Časové preference nejsou specificky lidské. Jsou vlastní jednání všech živých bytostí. Odlišnost člověka spočívá v tom, že v jeho případě není časová preference neměnná a prodlužování doby zaopatření není pouze instinktivní jako u určitých zvířat skladujících potravu, ale je výsledkem procesu hodnocení.

V důsledku těchto dvou chyb se Böhm-Bawerk při rozpracování své teorie zcela nevyhnul přístupu založenému na produktivitě, který on sám tak vynikajícím způsobem odmítl ve svých kritických dějinách teorií kapitálu a úroku.

Tyto poznámky ani v nejmenším nesnižují nepomíjející význam Böhm-Bawerkových příspěvků. Právě na jím položených základech mohli pozdější ekonomové – mezi nimi především Knut Wicksell, Frank Albert Fetter a Irving Fisher – uspět ve zdokonalování teorie časové preference.

Obvykle se podstata teorie časové preference vyjadřuje tvrzením, že existuje preference současných statků před statky budoucími. Kvůli tomuto způsobu vyjádření byli někteří ekonomové zmateni skutečností, že v některých případech jsou současná užití méně cenná než budoucí užití. Problém vyvolaný zjevnými výjimkami je však vyvolán pouhým špatným pochopením skutečného stavu věcí.