3. Reakce nakupující veřejnosti na růst cen nad možnou konkurenční cenu

Pokles poptávky není takový, aby způsobil, že výnosy z celkového prodeje za jakoukoli cenu převyšující konkurenční cenu budou nižší než celkové výnosy získané z prodeje za konkurenční cenu. Proto je zbytečné snažit se o komplikované výklady toho, co musí být považováno za známku stejnosti výrobku.

Není nutné pokládat si otázku, jestli všechny vázanky mají být nazývány exempláři téhož zboží, nebo jestli mají být rozlišovány podle látky, barvy a vzoru. Akademické vymezení různého zboží je zbytečné. Důležité je jenom to, jak kupující reagují na růst cen. Pro teorii monopolních cen je nepodstatné zabývat se tím, že každý výrobce vázanek vyrábí jiný druh a nazývat každého z nich monopolistou. Katalaxie se nezabývá monopolem jako takovým, ale monopolními cenami.

Prodejce vázanek, které se liší od vázanek nabízených k prodeji jinými lidmi, by mohl dosáhnout monopolních cen pouze tehdy, když kupující nebudou reagovat na růst cen tak, aby se pro něj tento růst stal nevýhodným.

Monopol je nutnou podmínkou pro vznik monopolních cen, ale není jedinou nutnou podmínkou. Existuje další nutná podmínka, totiž určitý tvar poptávkové křivky. V tomto ohledu pouhá existence monopolu nic neznamená. Nakladatel knihy chráněné autorským právem je monopolistou. Nemusí však prodat ani jeden výtisk, i když nabídne jakkoli nízkou cenu. Ne každá cena, za niž monopolista prodává monopolizovanou komoditu, je monopolní cenou.

Monopolními cenami jsou pouze ty ceny, při nichž je pro monopolistu výhodnější omezit celkové prodávané množství než zvyšovat prodej až na hranici, kam by to konkurenční trh umožnil. Jsou výsledkem záměrného plánu směřujícího k omezení obchodu.

Elementární chybou je předpokládat, že existuje nějaká třetí kategorie cen, které nejsou ani monopolními, ani konkurenčními cenami. Pokud si nebudeme všímat problému cenové diskriminace, je konkrétní cena vždy buď konkurenční cenou, nebo monopolní cenou. Opačná tvrzení jsou způsobena mylnou vírou, že konkurence není svobodná ani dokonalá, dokud se každý nemůže prezentovat jako prodejce určitého statku.

Dostupná zásoba každého statku je omezená. Kdyby příslušný statek nebyl vzhledem k poptávce veřejnosti vzácný, nebyl by považován za ekonomický statek a neplatila by se za něj žádná cena. Proto je zavádějící používat pojem monopolu tak, aby pokryl celou oblast ekonomických statků. Pouhá omezenost nabídky je zdrojem ekonomické hodnoty a všech zaplacených cen; jako taková ale ještě nedostačuje k tomu, aby dala vzniknout monopolním cenám.