Vládní úřad regulující obchod se zahraničními měnami tvrdošíjně vyhlašuje, že směnné kurzy „ve skutečnosti" nevzrostly, že se obchoduje za oficiální kurz a prodává dovozcům devizy za oficiální kurz. Kdyby byla tato politika skutečně prováděna, představovala by v podstatě platbu bonusů dotčeným obchodníkům. Ti by vlastně získávali prodejem dováženého zboží na domácím trhu od vlády dary. Vláda se proto uchyluje k dalšímu nouzovému opatření.

Buď zvyšuje dovozní cla, nebo uvaluje na dovozce daně, nebo nějakým jiným způsobem zatěžuje jejich nákupy zahraničních měn.

Pak samozřejmě devizová regulace funguje. Funguje ale pouze proto, že v podstatě respektuje tržní směnný kurz. Vývozce získává za své příjmy v zahraniční měně oficiální kurz a dotaci, které se dohromady rovnají tržnímu kurzu. Dovozce platí za zahraniční měny oficiální kurz plus speciální prémii, daň či clo, které dohromady dosahují výše tržního kurzu.

Jedinými zabedněnci, kteří nechápou, o co se tady ve skutečnosti jedná, a nechávají se obelhat byrokratickou terminologií, jsou autoři knih a článků o nových způsobech řízení měny a nových zkušenostech v měnové oblasti.

Monopolizace nákupu a prodeje zahraničních měn vládou vkládá kontrolu nad zahraničním obchodem do rukou úřadů. Nemá vliv na určení směnných kurzů. Nezáleží na tom, zda vláda zakáže či nezakáže zákonem tisk zveřejňovat skutečné směnné kurzy, za které se obchoduje. Dokud k zahraničnímu obchodu stále dochází, platí pouze tyto skutečné kurzy.

Aby vlády lépe zakryly skutečný stav věcí, pokoušejí se odstranit veškeré odkazy na skutečné směnné kurzy. Domnívají se, že zahraniční obchod by neměl být uskutečňován prostřednictvím peněz. Mělo by se jednat o barter. Proto se zahraničními vládami uzavírají barterové a clearingové dohody. Každá ze stran dohody by měla druhé zemi prodat jisté množství zboží a služeb a dostat od ní výměnou jisté množství jiného zboží a služeb. V těchto smlouvách se vlády pečlivě vyhýbají zmínkám o skutečných tržních směnných kurzech.

Obě strany ale vypočítávají své tržby z prodeje a výši nákupů ve světových tržních cenách vyjádřených ve zlatě. Tyto clearingové a barterové dohody nahrazují trojstranný či multilaterální obchod v dobách liberalismu bilaterálním obchodem mezi dvěma zeměmi. V žádném případě ale nemění nic na skutečnosti, že národní měna země ztratila část své kupní síly ve vztahu ke zlatu, zahraničním měnám a komoditám.

Devizová regulace je jako politika zestátnění zahraničního obchodu krokem na cestě k nahrazení tržního hospodářství socialismem. Z jakéhokoli jiného pohledu je pochybená. Zcela jistě nemůže ani krátkodobě, ani dlouhodobě ovlivnit stanovení kurzu zahraniční měny.

Intervencionismus vychází z úvahy, že zasahování do vlastnických práv neovlivňuje výši produkce. Nejnaivnějším projevem tohoto omylu je konfiskační intervencionismus. Rozsah výrobních činností je považován za daný, za něco, co nijak nezávisí na podobě společenského řádu, jenž je považován za toliko nahodilý. Úloha vlády je pak spatřována v zajištění „spravedlivého" rozdělení tohoto národního důchodu mezi nejrůznější členy společnosti.

Intervencionisté a socialisté tvrdí, že veškeré komodity jsou vytvořeny společenským výrobním procesem. A když je tento proces ukončen a jeho plody jsou připraveny ke sklizni, přichází na řadu druhý společenský proces, jenž každému přidělí jeho podíl, proces rozdělování. Příznačným rysem kapitalistického řádu je skutečnost, že tyto podíly nejsou stejné. Někteří lidé – podnikatelé, kapitalisté a vlastníci půdy – si prý přivlastňují více, než by měli. Podíly ostatních lidí jsou pak nutně menší.

Vláda by tedy měla právem tento přebytek privilegovaných skupin vyvlastnit a rozdělit jej mezi neprivilegované.

V tržní ekonomice ale tento údajný dualismus dvou oddělených procesů, výroby a rozdělování, neexistuje. Probíhá zde pouze jediný proces. Statky nejsou nejprve vyrobeny a následně rozdělovány. Neexistuje nic jako přivlastnění si části nikým nevlastněných statků. Výrobky vznikly jako něčí vlastnictví. Chce-li je někdo rozdělovat, musí je nejprve zkonfiskovat. Pro vládní aparát nátlaku a donucení není samozřejmě problém uchýlit se ke konfiskaci a vyvlastnění. To však nedokazuje, že je na těchto postupech možné vybudovat trvalý ekonomický systém.