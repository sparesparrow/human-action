Ani historie, ani etnologie, ani žádný jiný obor vědění nemohou poskytnout popis evoluce, která vedla od stád a hejn nelidských předků člověka k primitivním, ale již vysoce rozrůzněným společenským skupinám, o nichž získáváme informace z vykopávek, z nejstarších historických dokumentů a ze zpráv objevitelů a cestovatelů, kteří navštívili primitivní kmeny. Úkol, s nímž je věda v otázce původu společnosti konfrontována, může spočívat jedině v ukázání těch faktorů, které mohou a musí vést ke sdružování a jeho narůstajícímu zesilování. Tento problém řeší praxeologie.

Nakolik je práce při dělbě práce produktivnější než izolovaná práce a nakolik je člověk schopen si tuto skutečnost uvědomit, natolik inklinuje sama lidská činnost ke spolupráci a sdružování; člověk se nestává společenskou bytostí obětováním svých zájmů ve prospěch mystického Molocha, společnosti, ale tím, že směřuje ke zlepšení vlastního blahobytu. Zkušenosti nás učí, že tato podmínka – vyšší produktivita dosažená při dělbě práce – je splněna, protože má skutečnou příčinu – vrozenou nerovnost lidí a nerovnost geografického rozdělení přírodních výrobních faktorů. A tak jsme v situaci, kdy můžeme pochopit průběh společenského vývoje.

Současné chyby spojené se sdružovacím zákonem

Lidé se v Ricardově sdružovacím zákonu, který je známější pod názvem zákon komparativní výhody, velmi mnoho šťourají. Důvod je zřejmý. Tento zákon je útokem na všechny, kdo horlivě obhajují protekcionismus a národní hospodářskou izolaci z jakýchkoli jiných důvodů, než jsou sobecké zájmy určitých výrobců nebo kvůli přípravě války.

Prvotním Ricardovým cílem při objasňování tohoto zákona bylo vyvrátit námitky vznesené proti svobodě v mezinárodním obchodu. Protekcionisté se ptají: Jaký by byl v podmínkách svobodného obchodu osud země, v níž jsou podmínky pro všechny druhy výroby méně příznivé než ve všech ostatních zemích? Nyní, ve světě, v němž existuje nejen svobodná mobilita výrobků, ale v nemenší míře i kapitálových statků a práce, by země, která by byla tak málo vhodná pro výrobu, přestala být používána jako sídlo jakéhokoli lidského průmyslu.

Bude-li se lidem dařit lépe bez využívání – srovnatelně neuspokojivých – fyzikálních podmínek pro výrobu, které tato země nabízí, neusadí se zde a ponechají ji stejně neosídlenou jako polární oblasti, tundry a pouště. Ricardo se ale zabývá světem, jehož podmínky jsou určeny osídlením v dřívější době, světem, v němž jsou kapitálové statky a práce vázány k půdě určitými institucionálními vztahy. V takovém prostředí nemůže svobodný obchod, tj. pouhá svobodná mobilita komodit, navodit stav věcí, v němž jsou kapitál a práce rozděleny na zemském povrchu podle lepších či horších fyzikálních podmínek pro produktivitu práce. Zde pak funguje zákon komparativní výhody. Každá země se obrátí k těm výrobním odvětvím, pro něž její podmínky poskytují komparativně, i když ne absolutně, tu nejvýhodnější příležitost.

Pro obyvatele země je výhodnější zříci se využívání určitých možností, které jsou – absolutně a technicky – příhodnější a dovážet komodity vyrobené v zahraničí za podmínek, které jsou – absolutně a technicky – méně vhodné než nepoužívané domácí zdroje. Tento případ je podobný příběhu chirurga, který považuje za výhodné zaměstnat na úklid operačního sálu a nástrojů jiného člověka, přestože dělá tyto práce hůře než on, a věnovat se výhradně chirurgii, v níž je jeho převaha větší.

Věta o komparativní výhodě v žádném případě nesouvisí s teorií hodnoty klasické ekonomie. Nezabývá se hodnotou ani cenami. Je to analytický úsudek; závěr vyplývá ze dvou předpokladů, že se technicky pohyblivé výrobní faktory co do produktivity na různých místech liší a že jsou institucionálně omezeny ve své mobilitě. Tato věta může, aniž bychom napadali správnost jejího závěru, ignorovat problémy s oceněním, protože se může opřít o několik jednoduchých předpokladů.

Tyto předpoklady jsou: že budou vyráběny pouze dva výrobky; že se tyto výrobky mohou volně pohybovat; že k výrobě každého z nich jsou potřeba dva faktory; že jeden z těchto faktorů (může to být práce nebo kapitálové statky) je identický při výrobě obou dvou, zatímco ten druhý faktor (konkrétní vlastnosti půdy) se pro každý z těchto dvou procesů liší; že menší výskyt faktoru, který je pro oba procesy společný, určuje rozsah čerpání druhého faktoru.

V rámci těchto předpokladů, které umožňují stanovit substituční poměry mezi vynaloženým množstvím společného faktoru a výkonem, tato věta odpovídá na položenou otázku.