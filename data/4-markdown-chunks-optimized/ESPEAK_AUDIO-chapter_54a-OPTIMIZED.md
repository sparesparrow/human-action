Systém tržního hospodářství nebyl nikdy vyzkoušen v plné a čisté podobě.

V oblasti západní civilizace však od středověku převažovaly víceméně obecné tendence směřující k odstranění zákonů, které bránily fungování tržního hospodářství. S postupným nárůstem tohoto trendu se znásobily počty obyvatel a životní úroveň mas dosáhla nebývalé úrovně, o jaké předtím nikdo ani nesnil. Průměrný americký pracovník si užívá přepychu, jaký by mu záviděli Krésus i Crassus, Medicejští i Ludvík XIV.

Otázky vznesené socialistickými a intervencionistickými kritiky tržního hospodářství mají čistě ekonomickou povahu a lze se jimi zabývat pouze tímto způsobem, jakým se o to snaží tato kniha: důkladným rozborem lidského jednání a všech myslitelných systémů spolupráce ve společnosti. Psychologický problém, proč lidé opovrhují kapitalismem, haní ho a nazývají všechno, co nemají rádi, „kapitalistickým" a všechno, co velebí, „socialistickým", vychází z historie a musí být ponechán historikům. Je však několik dalších věcí, které musíme v tomto bodě zdůraznit.

Zastánci totalitarismu považují „kapitalismus" za strašné zlo, za hroznou chorobu, která dopadla na lidstvo. V Marxových očích je nevyhnutelným stadiem lidského vývoje, přesto však tím nejhorším zlem; spása je naštěstí blízká a navždy člověka od tohoto neštěstí osvobodí. Podle jiných lidí by bývalo možné se kapitalismu vyhnout, kdyby člověk byl mravnější a obratnější při výběru hospodářských politik. Všechny takové studie mají jedno společné.

Hledí na kapitalismus, jako by to byl náhodný jev, který by mohl být odstraněn bez změny podmínek, které jsou podstatné pro jednání a myšlení civilizovaného člověka. Protože se nechtějí obtěžovat problémem ekonomické kalkulace, nejsou si vědomi důsledků, které musí nutně přinést odstranění peněžní kalkulace. Neuvědomují si, že socialistický člověk, který pro plánování svého jednání nebude potřebovat aritmetiku, se bude ve svém způsobu myšlení naprosto lišit od našich současníků.

Když se zabýváme socialismem, nesmíme přehlížet tuto duševní změnu, i kdybychom dokonce byli ochotni přejít mlčky katastrofální následky, které by vyplynuly z materiálního blahobytu lidstva.

Tržní hospodářství je člověkem vynalezený režim jednání v podmínkách dělby práce. Z toho však nevyplývá, že je to něco náhodného nebo umělého, co by mohlo být nahrazeno jiným režimem. Tržní hospodářství je dílo dlouhého evolučního procesu. Je to výsledek snah člověka co nejlépe přizpůsobit své jednání daným podmínkám prostředí, které nedokáže změnit. Je to strategie, jejímž použitím člověk triumfálně postoupil od divošství k civilizaci.

Někteří autoři tvrdí: kapitalismus byl hospodářský systém, který přinesl úžasný pokrok posledních dvou set let; proto se vyčerpal, neboť co bylo užitečné v minulosti, nemůže být prospěšné pro naši dobu ani pro budoucnost. Taková argumentace je v otevřeném rozporu s principy experimentálního poznání.

V tuto chvíli není třeba znovu klást otázku, zda věda o lidském jednání může či nemůže převzít metody experimentálních přírodních věd. Dokonce i kdyby bylo přípustné odpovědět na tuto otázku kladně, bylo by nesmyslné argumentovat tak, jak to dělají tito a rebours experimentalisté.

Experimentální věda tvrdí: protože a platilo v minulosti, bude platit také v budoucnosti. Nikdy to nesmí převrátit a tvrdit: protože a platilo v minulosti, nebude platit v budoucnosti.

Je obvyklé vyčítat ekonomům, že údajně pohrdají historií. Tvrdí se, že ekonomové považují tržní hospodářství za ideální a věčný model spolupráce ve společnosti. Zaměřují své studium na zkoumání podmínek tržního hospodářství a vše ostatní opomíjejí. Nezajímá je skutečnost, že se kapitalismus objevil pouze během posledních dvou set let a že je dokonce dodnes omezen na poměrně malou oblast zemského povrchu a na menšinu národů. Tito kritici říkají, že existovaly a existují jiné civilizace s odlišnou mentalitou a odlišnými způsoby provozování hospodářských věcí.

Kapitalismus je, díváme-li se na něj sub specie aeternitatis, přechodný jev, velice krátká etapa historického vývoje, pouhý přechod z předkapitalistické doby do pokapitalistické budoucnosti.

Všechny tyto kritiky jsou falešné. Ekonomie samozřejmě není součástí historie ani žádné jiné historické vědy. Je to teorie veškerého lidského jednání, všeobecná věda o neměnných kategoriích jednání a o jejich působení za všech myslitelných zvláštních podmínek, za nichž člověk jedná. Jako taková poskytuje nepostradatelný myšlenkový nástroj pro řešení historických a etnografických problémů. Historik nebo etnograf, který ve své práci nevyužívá všech výhod výsledků ekonomie, dělá svou práci špatně.