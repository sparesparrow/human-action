Takové mimořádné uspořádání tržních dat však nemá žádný vliv na neodmyslitelné rysy úvěrové expanze. Tím, co vede podnikatele k zahájení určitých projektů, nejsou vysoké ani nízké ceny jako takové, ale rozdíl mezi výrobními náklady, včetně úroku z potřebného kapitálu, a očekávané ceny výrobků. Snížení hrubé tržní úrokové míry způsobené úvěrovou expanzí má vždy ten důsledek, že se některé projekty zdají být výnosnější než předtím. Způsobuje, že podniky využijí r + p1 + p2 tak, jako by šlo o r + p1 + p2 + p3 + p4. To nutně způsobuje takovou strukturu investičních a výrobních činností, jež se liší od skutečné zásoby kapitálových statků a v konečném důsledku se musí zhroutit. Skutečnost, že občas cenové změny probíhají na pozadí všeobecné tendence k růstu kupní síly a neobracejí tuto tendenci v naprostý opak, ale pouze v něco, čemu se dá obecně říkat cenová stabilita, mění pouze některé vedlejší znaky celého procesu.

Ať už jsou podmínky jakékoli, je jisté, že žádná manipulace bank nemůže opatřit hospodářskému systému kapitálové statky. Pro zdravé rozšíření výroby jsou zapotřebí dodatečné kapitálové statky, nikoli peníze nebo fiduciární prostředky. Boom v důsledku úvěrové expanze spočívá na písečném podloží bankovek a vkladů. Musí se zhroutit.

Kolaps nastane v okamžiku, kdy se některé banky polekají zrychlujícího se tempa boomu a přestanou provádět další expanzi úvěrů. Boom může pokračovat jen tehdy, jsou-li banky ochotny bez omezení poskytovat ty úvěry, které potřebují podnikatelé pro provedení svých nepřiměřených projektů, zcela odporujících skutečnému stavu nabídky výrobních faktorů a hodnocením spotřebitelů.

Tyto klamné plány, podnícené zkreslením podnikatelské kalkulace kvůli politice levných peněz, mohou pokračovat, pouze lze-li získat nové úvěry za hrubé tržní míry, uměle snížené pod úroveň, které by dosáhly na svobodném úvěrovém trhu. Právě tento rozdíl jim dodává falešné zdání ziskovosti. Změny chování bank krizi nevytvářejí. Pouze zviditelňují zmatek, způsobený chybami podnikatelů v době boomu.

Boom by netrval věčně, ani kdyby se banky dál tvrdohlavě držely svých expanzivních politik. Jakákoli snaha nahradit neexistující kapitálové statky dodatečnými fiduciárními prostředky je odsouzena k nezdaru. Pokud se úvěrová expanze včas nezastaví, boom přejde do své závěrečné fáze; začíná útěk k reálným hodnotám a celý peněžní systém se rozpadá. Banky však v minulosti zpravidla nehnaly věci do krajnosti. Vylekaly se v okamžiku, kdy byla konečná pohroma ještě dost daleko.