Úloha cenové prémie v měnícím se hospodářství je jiná, než bylo popsáno v hypotetickém a neuskutečnitelném schématu rozvinutém výše. Nikdy nemůže zcela odstranit důsledky změny peněžního vztahu, a to ani když uvažujeme jen úvěrové operace samotné; nikdy nepovede k neutralitě úrokových měr. Nikdy nemůže změnit skutečnost, že peníze ve své podstatě obsahují svoji vlastní hnací sílu. I kdyby všechny jednající osoby znaly správně a úplně číselná data o změnách v nabídce peněz v celém hospodářském systému, i dny, v nichž se tyto změny objeví, a kteří jednotlivci jimi budou ovlivněni jako první, nebyly by schopny vědět předem, zda a do jaké míry se změní poptávka po penězích za účelem jejich držení a v jakém časovém sledu a do jaké míry se změní ceny různých statků.

Cenová prémie může vyvážit dopad změn v peněžním vztahu na důležitost a hospodářský význam úvěrových smluv pouze tehdy, předchází-li její výskyt cenovým změnám způsobeným změnou peněžního vztahu. Muselo by jít o výsledek úvahy, na jejímž základě se jednající osoby snaží spočítat předem datum a míru těchto cenových změn ve vztahu ke všem statkům a službám, které nepřímo či přímo ovlivňují jejich vlastní stav uspokojení.

Tyto výpočty však nemohou být nikdy provedeny, protože by vyžadovaly dokonalou znalost budoucích podmínek a ohodnocení.

Vznik cenové prémie není výsledkem aritmetické operace, jež by mohla poskytnout spolehlivé znalosti a omezit nejistotu týkající se budoucnosti. Je výsledkem znalosti budoucnosti ze strany průkopníků a jejich kalkulace založené na této znalosti. Vzniká postupně krok za krokem s tím, jak si nejprve pár prvních a postupně více a více jednajících osob uvědomuje, že trh čelí hotovostí vyvolaným změnám v peněžním vztahu a následkem toho trendu zaměřenému určitým směrem. Cenová prémie vzniká pouze tehdy, začnou-li lidé kupovat a prodávat ve snaze tohoto trendu využít.

Je nutné uvědomit si, že cenová prémie je výsledkem spekulací očekávajících změny v peněžním vztahu. Tím, co ji způsobuje a co ji v případě očekávání inflačního trendu udržuje, je již první známka jevu později po jeho zevšeobecnění nazývaného „útěkem k reálným hodnotám", způsobujícího nakonec závěrečnou fázi boomu a zhroucení daného měnového systému. Stejně jako v každém případě očekávání budoucího vývoje se může stát, že spekulanti chybují, že se inflační nebo deflační pohyb zastaví nebo zpomalí a že ceny budou jiné, než bylo očekáváno.

Zvýšený sklon kupovat nebo prodávat, jenž vytváří cenovou prémii, zpravidla ovlivňuje dříve a do větší míry krátkodobé úvěry než úvěry dlouhodobé. Pokud toto platí, dopadá cenová prémie nejprve na trh krátkodobých úvěrů a teprve později, vlivem vzájemné provázanosti všech částí trhu, také na trh dlouhodobých úvěrů. Existují však i situace, v nichž se zdá být cenová prémie u dlouhodobých úvěrů nezávislou na tom, co se děje ve vztahu ke krátkodobým úvěrům. To byl zejména případ mezinárodních úvěrů v dobách, kdy ještě fungoval mezinárodní kapitálový trh.

Občas se stalo, že věřitelé neměli žádné pochybnosti o krátkodobém vývoji národní měny určité cizí země; ve smlouvách o krátkodobých úvěrech v této měně nebyla stanovena žádná, nebo jen nepatrná cenová prémie. Ovšem dlouhodobý výhled této měny byl méně příznivý a v důsledku toho byla ve smlouvách o dlouhodobých úvěrech vzata v úvahu značná cenová prémie. Výsledkem bylo, že dlouhodobé úvěry v této měně mohly být poskytnuty pouze za vyšší míru než úvěry shodnému dlužníkovi denominované ve zlatě nebo v zahraniční měně.

Ukázali jsme jeden důvod, proč může být cenová prémie téměř nulová, avšak nikdy ne zcela odstraněna. Tímto důvodem jsou dopady hotovostí vyvolaných změn v peněžním vztahu na obsah úvěrových transakcí. Cenová prémie vždy zaostává za změnami v kupní síle, protože tím, co ji vytváří, není změna v nabídce peněz, ale dopady těchto změn na cenovou strukturu, které se nutně objevují později. Pouze v konečném stadiu nepřetržité inflace je situace jiná.

Panika měnové krize, závěrečná fáze boomu, není typická jen závratným zvyšováním cen, ale také růstem kladné cenové prémie nad všechny meze. Žádná hrubá úroková míra, jakkoli vysoká, se potenciálnímu věřiteli nezdá dost velká na to, aby mu vynahradila ztráty z očekávaného poklesu kupní síly peněžní jednotky. Přestane půjčovat peníze a dá přednost nákupu reálných statků. Úvěrový trh se zastaví.