Je iluzí věřit, že by národ trvale toleroval politiku jiných národů, která poškozuje životní zájmy jeho občanů. Předpokládejme, že Organizace spojených národů byla založena v roce 1600 a že indiánské kmeny Severní Ameriky byly přijaty za členy této organizace. Pak by suverenita těchto indiánů byla uznána jako nedotknutelná. Byli by dostali právo nedovolit žádnému cizinci vstoupit na jejich území ani tam těžit bohaté přírodní zdroje, které by sami indiáni neuměli užívat. Věří snad opravdu někdo, že by nějaká mezinárodní úmluva nebo charta mohla Evropanům zabránit ve vpádu do těchto zemí?

Mnohá z nejbohatších ložisek různých nerostných látek leží v oblastech, jejichž obyvatelé jsou příliš zaostalí, příliš lhostejní nebo příliš hloupí, než aby využili výhodu bohatství, jež jim poskytla příroda. Jestliže vlády těchto zemí brání cizincům v těžbě těchto ložisek nebo jestliže je jejich řízení veřejných věcí tak náladové, že žádná zahraniční investice není bezpečná, jsou vážně poškozeni všichni cizinci, jejichž hmotné bohatství by se při vhodnějším využívání příslušných ložisek mohlo zlepšit.

Nezáleží na tom, jestli je politika těchto vlád výsledkem obecné kulturní zaostalosti nebo přijetím dnes módních myšlenek intervencionismu a hospodářského nacionalismu. Výsledek je v obou případech stejný.

Nemá cenu odčarovávat tyto konflikty toužebnými myšlenkami. K tomu, aby se mír stal trvalým, je třeba změnit ideologie. To, co vyvolává války, je hospodářská filozofie, ke které se dnes vlády a politické strany hlásí téměř všeobecně. Z úhlu pohledu této filozofie v nenarušovaném tržním hospodářství převažují nesmiřitelné konflikty mezi zájmy různých národů. Svobodný obchod škodí národu; přináší mu ožebračení. Je úlohou vlády bránit zlu svobodného obchodu obchodními bariérami.

Kvůli úsudku můžeme ignorovat skutečnost, že protekcionismus škodí také zájmům národa, který se k němu uchyluje. Nemůže však být pochyb, že protekcionismus směřuje k poškození zájmů cizích národů a skutečně jim škodí. Je iluzorní předpokládat, že poškozeni budou tolerovat protekcionismus jiných národů, jestliže věří, že jsou dostatečně silní, aby ho zlikvidovali pomocí zbraní. Filozofie protekcionismu je filozofií války.

V naší době nejsou války v rozporu s oblíbenými hospodářskými teoriemi; naopak, jsou nevyhnutelným důsledkem důsledného použití těchto teorií.

Společnost národů neselhala, protože by její organizace byla chybná. Selhala, protože jí chyběl duch pravého liberalismu. Byla spolkem vlád, který byl prostoupen duchem hospodářského nacionalismu a plně oddán zásadám hospodářských válek. Zatímco se delegáti věnovali čistě akademickým řečem o dobré vůli mezi národy, vlády, které reprezentovali, způsobovaly všem ostatním národům hodně zla. Dvě desetiletí činnosti Společnosti byla poznamenána neústupnými hospodářskými válkami každého národa proti všem ostatním národům.

Celní protekcionismus doby před rokem 1914 byl opravdu slabý ve srovnání s tím, co se zrodilo ve dvacátých a třicátých letech: s embargy, množstevními omezeními obchodu, devizovou regulací, znehodnocováním měny a tak dále.