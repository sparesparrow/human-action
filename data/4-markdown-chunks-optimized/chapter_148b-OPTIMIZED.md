Při existenci svobodného obchodu by došlo ke zvýšení tržeb švýcarských výrobců hodinek na americkém trhu a tržby amerických konkurentů by poklesly. To je však jen část důsledků svobodného obchodu. Švýcaři by díky vyšším tržbám a větší výrobě více vydělali a více nakupovali. Nezáleží na tom, zda oni sami nakoupí více amerických průmyslových výrobků nebo zda zvýší své domácí nákupy a učiní tak lidé v jiných zemích, například ve Francii. Ať již se stane cokoli, ekvivalent dodatečně utržených dolarů musí v konečném důsledku skončit ve Spojených státech a zvýšit tržby některých amerických odvětví. Nebudou-li Švýcaři rozdávat své výrobky ve formě darů, musí za ně utratit dolary, které vydělají.

Lidé si často myslí, že opak je pravdou. To proto, že se mylně domnívají, že Amerika by mohla zvýšit své nákupy dovážených výrobků díky snížení celkové částky hotovosti v držení občanů. Jedná se o notoricky známý omyl, dle kterého lidé nakupují bez ohledu na velikost držené hotovosti a dle něhož je také samotná existence hotovosti prostým výsledkem situace, že lidem zbývají nějaké peníze, protože už není co kupovat. Již dříve jsme si vysvětlili, proč je tato merkantilistická teorie zcela mylná.