Pojem fyziologického životního minima postrádá přesnost a vědeckou pečlivost, které mu lidé přisuzují. Primitivní člověk, přizpůsobený podmínkám lidské existence vhodným spíše pro zvířata, by dokázal přežít v podmínkách nesnesitelných pro jeho elegantní potomky zhýčkané kapitalismem. Neexistuje nic jako fyziologicky a biologicky určené životní minimum, platné pro každý exemplář živočišného druhu homo sapiens. Stejně neudržitelná je představa určitého množství kalorií potřebných k zachování zdraví a plodnosti člověka a dalšího určitého množství nutného k nahrazení prací vynaložené energie. Odkaz na chov dobytka a vivisekce morčat ekonomům při jejich úsilí o porozumění otázkám účelového lidského jednání nepomáhá. „Železný zákon mzdový" a v podstatě totožná marxistická doktrína určení „hodnoty pracovní síly" pomocí „pracovního času nutného pro její produkci a následně také pro její reprodukci" jsou tím nejméně obhajitelným, co bylo kdy na poli katalaxie učeno.

A přesto bylo možné dát myšlenkám obsaženým v železném zákoně mzdovém určitý smysl. Pokud je v dělníkovi spatřován pouhý movitý majetek a věří se, že nehraje ve společnosti žádnou jinou roli; pokud se předpokládá, že neusiluje o nic jiného než o jídlo a rozmnožování a nezná žádné jiné využití svých příjmů, než je uspokojení těchto živočišných potřeb, může být železný zákon mzdový považován za teorii určení mzdových sazeb. Klasičtí ekonomové, vyvedení z míry svojí nepodařenou teorií hodnoty, ve skutečnosti nedokázali přijít na jiné řešení uvedeného problému.

Pro Torrense a Ricarda byl teorém, že přirozenou cenou práce je cena umožňující příjemci mezd přežít a zachovat svůj rod bez jakéhokoli zvýšení či snížení, logicky nevyhnutelným závěrem jejich neudržitelné teorie hodnoty. Když však jejich následovníci viděli, že se s tímto zjevně nesmyslným zákonem nelze již dále spokojit, sáhli k jeho úpravě, jež se rovnala úplné rezignaci na jakékoli úsilí o poskytnutí ekonomického vysvětlení určení mzdových sazeb.

Snažili se zachovat úctyhodný pojem životního minima nahrazením fyziologického minima konceptem „společenského" minima. Již nemluvili o minimu potřebném k nutnému přežití dělníka a k zachování nezmenšené nabídky práce. Namísto toho hovořili o minimu potřebném k zachování životní úrovně posvěcené historickými tradicemi a zděděnými obyčeji a zvyky.

Zatímco každodenní zkušenost působivě ukazovala, že v podmínkách kapitalismu reálné mzdové sazby a životní úroveň příjemců mezd neustále rostou, zatímco bylo stále jasnější, že tradiční zdi oddělující různé společenské vrstvy nemohou být nadále zachovány, protože společenské zlepšení podmínek průmyslových pracovníků zničilo zažité představy o společenských vrstvách a důstojnosti, prohlásili tito doktrináři, že staré zvyky a společenská pravidla určují výši mzdových sazeb.

Jen lidé zaslepení svou předpojatou zaujatostí a stranickými předsudky mohli sáhnout po takovém vysvětlení v době, kdy průmysl zásobuje spotřebu mas stále novými statky do té doby neznámými a umožňuje průměrnému pracovníkovi uspokojení, o kterém se v minulosti nesnilo ani králům.

Není nutné poznamenávat, že pruská historická škola se svým wirtschaftliche Staatswissenschaften pohlížela na mzdové sazby a stejně i na ceny statků a úrokové míry jako na „historické kategorie" a ve svých pojednáních o mzdových sazbách se uchylovala k „důchodu odpovídajícímu hierarchickému postavení na společenské stupnici tříd". Podstatou této školy bylo popřít existenci ekonomie a nahradit ji historií. Je však nanejvýš překvapivé, že Marx a marxisté nepoznali, že jejich prosazování této nepodložené doktríny zcela rozložilo podstatu takzvaného marxistického systému ekonomie.