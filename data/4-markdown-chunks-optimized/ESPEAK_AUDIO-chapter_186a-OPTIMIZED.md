# 41

Byl tu ještě druhý, nezávislý faktor, jenž vyvolal oživení zájmu amerických ekonomů o marshallovskou teorii cen. Ekonomové zjistili, že je velmi příjemné pracovat jako političtí poradci pro vládu Spojených států během druhé světové války, a toužili pokračovat v této roli i v poválečném světě. A vzhledem k problémům poválečné rekonstrukce Evropy a Japonska tváří v tvář rýsující se sovětské hrozbě a převedení válečné ekonomiky USA zpět do mírových kolejí zcela jistě zůstávala poptávka po jejich službách.

Ještě důležitější bylo, že z důvodu nevyhnutelného „efektu západky", jenž je charakteristický pro rozpínání vládního sektoru během krizí jako Velká deprese a druhá světová válka, zvětšila vláda Spojených států nastálo rozsah zásahů do ekonomiky. Potřebovala tak nyní pozlátko vědeckého ospravedlnění a vedení pro svou mírovou funkci „ekonomického řízení", pro což se ekonomové, jakožto političtí poradci, dobře hodili.

Ale politické poradenství znamenalo poskytnout přiměřeně stručné odpovědi na problémy politiků. Pro řízení jednotlivých průmyslových odvětví, trhů a sektorů, např. antimonopolního a pracovního zákonodárství, regulaci zemědělství nebo obrany, pak byly sestrojeny modely dílčí rovnováhy na míru.

Prozatím se americká ekonomická profese vyvíjela směrem k technické, na publikování v ekonomických žurnálech zaměřené a pozitivistické „výzkumné" kultuře, přičemž vytváření a testování modelů dílčí rovnováhy, spolu s jejich přizpůsobováním jednotlivým problémům, bylo náplní těchto výzkumů.

Tato kultura také zažehla zájem o analýzu všeobecné rovnováhy, která si zajistila pevnou pozici mezi americkými ekonomy s vydáním Samuelsonových Foundations of Economic Analysis v roce 1947. Články zabývající se problémy existence, jedinečnosti a stability všeobecné rovnováhy, stejně jako aplikacemi modelu na mezinárodní obchod a ekonomii blahobytu, rychle nalezly své místečko v žurnálech.

Tyto dva trendy výzkumu se nakonec odrazily ve zvláštní fúzi marshallovského a walrasovského přístupu, jejž lze nalézt u všech následovníků Stiglerova středně pokročilého textu o teorii cen. Není potřeba zdůrazňovat, že v této éře skalního formalismu nebyl žádný prostor pro příčinně-realistickou cenovou teorii Carla Mengera.

Této situace si povšiml editor souboru textů o teorii cen a roku 1971 ji shrnul následovně:

Duchové Jevonse, Mengera, Edgewortha, Wicksteeda, Wicksella, Clarka a Fishera se mohou oprávněně cítit uraženi připsáním moderní teorie cen dvěma autorům, Alfredu Marshallovi a Léonu Walrasovi, avšak tito dva učenci měli na myšlení dvacátého století zdaleka největší vliv… Proti Marshallovu úsilí o vysvětlení praktických detailů fungování ekonomiky stojí Walrasova impozantní konstrukce všeobecné rovnováhy. V typické britské či americké učebnici teorie cen vychází devět desetin obsahu z Marshallovy práce a všeobecná rovnováha je pouze zmíněna v poslední kapitole či dodatku.

Třeba jen dodat, že přinejmenším duchové Mengera a Wicksteeda (Clark žil do roku 1938) by ve třicátých letech příliš v pokoji neodpočívali.

Tato práce navrhuje revizionistickou tezi týkající se hlavního důvodu onoho prudkého úpadku vlivu rakouské ekonomie, který byl v polovině 30. let zdánlivě na svém mezinárodním vrcholu, načež ve 40. letech a rozhodně pak koncem druhé světové války klesl na absolutní nulu. Konvenční pohled tvrdí, že rakouská ekonomie byla pohřbena pod „keynesovskou lavinou". To je ovšem pravdou pouze v případě, že se spokojíme s chybným označením podstaty rakouské ekonomie jako teorie hospodářských cyklů a monetární teorie.

Ve skutečnosti byly cambridgeské Pigouovy a Robertsonovy teorie cyklu zasypány spolu s teoriemi rakouskými, zatímco marshallovská teorie nedokonalé konkurence nejen že přežila, ale dokonce pokračuje v rozkvětu až do dnešního dne. Stejně tak chicagská teorie cen a Wicksellova a Casselova analýza všeobecné rovnováhy přestály zhroucení fisherovské kvantitativní teorie a monetární „sekvenční analýzy" stockholmské školy.