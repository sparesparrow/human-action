Když Vikingové opustili komunitu soběstačných rolníků, kterou nejdříve vydrancovali, přeživší oběti začaly pracovat, obdělávat půdu a opětovně budovat. Když se piráti po několika letech vrátili, opět našli věci, které mohli rolníkům sebrat. Kapitalismus ale nedokáže snášet takovéto opakující se predátorské nájezdy. Jeho kapitálová akumulace a investice jsou založeny na očekávání, že k takovémuto vyvlastňování nebude docházet. Pakliže toto očekávání neexistuje, lidé budou raději kapitál spotřebovávat, než aby ho ochraňovali pro někoho, kdo jim ho vyvlastní.

A právě v tomto spočívá omyl veškerých plánů, jejichž cílem je spojení soukromého vlastnictví s opakovaným vyvlastňováním.

Pozemková reforma

Společenští reformátoři dob minulých usilovali o vytvoření komunity skládající se výhradně ze soběstačných rolníků. Příděly půdy každému členu měly být stejné. V představách těchto utopistů nenacházíme prostor pro dělbu práce a specializaci ve výrobě. Nazývat takový společenský řád agrárním socialismem je závažnou chybou. Jedná se totiž pouze o obdobu hospodářsky soběstačných domácností.

V tržním hospodářství je půda výrobním prostředkem stejně jako každý jiný hmotný výrobní prostředek. Návrhy na více či méně rovné rozdělení půdy mezi rolnické obyvatelstvo jsou v podmínkách tržního hospodářství pouhými pokusy udělit privilegia skupinám méně efektivních výrobců na úkor značné většiny spotřebitelů. Fungování trhu má tendenci odstranit všechny rolníky, jejichž výrobní náklady jsou vyšší než mezní náklady potřebné k výrobě takového množství zemědělských výrobků, jež jsou spotřebitelé ochotni nakoupit. Určuje velikost farem, stejně jako použité způsoby výroby.

Snaží-li se vláda svým zásahem změnit podmínky zemědělské výroby, zvyšuje průměrné ceny zemědělských produktů. Jestliže si na trhu konkuruje pět rolníků, každý vlastní tisíciakrový zemědělský statek a vyrábějí veškeré zemědělské výrobky, které spotřebitelé chtějí koupit, a vláda zasáhne ve snaze zvýšit počet zemědělců na pětinásobek, přičemž velikost statku se sníží na 200 akrů, spotřebitelé za to budou muset zaplatit.

Takovouto pozemkovou reformu nelze zdůvodňovat odkazem na přirozené právo či jiné metafyzické myšlenky. Skutečností zůstává, že tyto reformy zvyšují cenu zemědělských výrobků a zmenšují výrobu nezemědělského zboží. Jelikož je více lidí potřeba k výrobě jednotky zemědělské produkce, bude více lidí zaměstnáno v zemědělství, a tudíž zbude méně lidí na práce ve zpracovatelském průmyslu. Celkové množství komodit dostupných ke spotřebě poklesne a jistá skupina lidí bude upřednostněna na úkor většiny.

Konfiskační zdanění

Dnes je hlavním nástrojem konfiskačního intervencionismu zdanění. Nezáleží na tom, zda je cílem zdanění nemovitostí a příjmu údajný sociální záměr vyrovnat bohatství a příjem, nebo zda je cílem získat zdroje. Důležitý je pouze výsledný dopad.

Průměrný člověk se na tento problém dívá s neskrývanou závistí. Proč by měl být někdo bohatší než on? Nadutí moralisté zastírají svou nelibost do filozofických úvah. Tvrdí, že člověk vlastnící deset milionů nemůže být učiněn šťastnějším, když se jeho bohatství zvýší o dalších devadesát milionů. Naopak, člověk, který má sto milionů, nebude o nic méně šťastný, když se jeho bohatství sníží na pouhých deset milionů. Tytéž úvahy lze vztáhnout i na nadměrné příjmy.

Vynášet tyto soudy znamená dívat se na věc z pohledu jednotlivce. Použitým kritériem je předpokládaný postoj jednotlivců. Problémy, o nichž zde hovoříme, jsou ale společenskými problémy; a je třeba je tedy hodnotit s ohledem na jejich společenské důsledky. Nezáleží zde ani na štěstí nějakého Krésa, ani na jeho osobních kvalitách, ale na společnosti a produktivitě lidského úsilí.

Zákon, který zakazuje jakémukoli člověku nashromáždit více než deset milionů nebo vydělat více než milion za rok, omezuje činnost přesně těch podnikatelů, jimž se nejvíce daří uspokojovat přání spotřebitelů. Kdyby byl takový zákon přijat ve Spojených státech před padesáti lety, mnozí z dnešních multimilionářů by žili skromněji. Zároveň by ale všechna nová odvětví průmyslu, která dodávají masám zboží, o němž se dříve lidem ani nesnilo, vůbec neexistovala či byla mnohem menší. A jejich výrobky by byly obyčejným lidem nedostupné.