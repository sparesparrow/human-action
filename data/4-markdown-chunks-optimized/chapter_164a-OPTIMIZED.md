Stejným způsobem jako se každá obecní samospráva stará o záležitosti ve své komunitě a národní vláda spravuje pouze záležitosti, jež jsou v zájmu celé země, pouze cechy by měly mít pravomoc rozhodovat výlučně o svých vnitřních záležitostech a vláda by měla omezit své zásahy pouze na ty věci, které nemohou cechy samy vyřešit.

V systému společenské spolupráce založené na dělbě práce ale neexistuje nic, co by se týkalo pouze lidí v jedné továrně, jednom podniku či jednom odvětví a nemělo by vliv na ostatní. Neexistují vnitřní záležitosti cechu, jejichž uspořádání by nemělo vliv na celou zem. Průmyslové odvětví neslouží pouze těm, kteří jsou v něm zaměstnáni; slouží všem. Dochází-li v jakémkoli odvětví k neefektivnosti, k mrhání vzácnými výrobními faktory, jsou poškozovány materiální zájmy všech lidí. Není možné ponechat rozhodování o volbě technologických postupů, množství a kvalitě výrobků, délce pracovní doby a tisíci dalších věcí na členech cechu, protože tyto věci se netýkají lidí vně cechu o nic méně než jeho členů.

Při těchto rozhodnutích je podnikatel v tržním hospodářství bezpodmínečně podřízen zákonu trhu. Je odpovědný spotřebitelům. Kdyby se rozhodl vzepřít příkazům spotřebitelů, utrpěl by ztráty a brzy by o své postavení podnikatele přišel. Monopolistický cech se ale konkurence bát nemusí. Těší se právu pokrývat výlučně svou část výroby. Má-li svou autonomii a nikdo nezasahuje do jeho záležitostí, přestává být služebníkem spotřebitelů a stává se jejich pánem.

Nikdo mu nebrání uchýlit se k počínání, jež přinese prospěch jeho členům na úkor ostatních lidí.

Nezáleží na tom, zda v rámci cechu rozhodují pouze pracující či zda a v jaké míře se podílejí na správě věcí kapitalisté a bývalí podnikatelé. Také nezáleží na tom, zda je či není několik míst v radě cechu určeno zástupcům spotřebitelů. Důležité je pouze to, že cech, těší-li se autonomii, nepodléhá tlaku, který by ho přiměl přizpůsobit své fungování tak, aby mohl co nejlépe uspokojovat spotřebitele. Nic mu nebrání v tom, aby upřednostnil zájmy svých členů před zájmy spotřebitelů.

Ve schématu cechovního socialismu a korporativismu není nic, co by vzalo v potaz skutečnost, že jediným smyslem výroby je spotřeba. Věci jsou zde vzhůru nohama. Výroba se stává cílem sama o sobě.

Když v rámci New Dealu vznikalo schéma National Recovery Administration, vláda a její poradci si byli zcela vědomi skutečnosti, že připravují zavedení administrativního aparátu určeného k úplnému ovládnutí podnikatelského sektoru státem. Krátkozrakost cechovních socialistů a korporativistů se ukazuje v jejich přesvědčení, že autonomní cech je možné považovat za nástroj umožňující fungování společenské kooperace.

Každý cech si samozřejmě může snadno uspořádat své údajné vnitřní záležitosti takovým způsobem, aby zcela uspokojil své členy. Krátká pracovní doba, vysoké mzdy, žádné další zdokonalování technologií nebo zvyšování kvality výrobků, které by mohlo členům cechu způsobit obtíže – žádný problém. Co se ale stane, když se všechny cechy rozhodnou provádět tytéž politiky?

V cechovním systému už není možné mluvit o trhu. Neexistují zde již ceny v katalaktickém smyslu slova. Nejsou zde ani konkurenční ceny, ani monopolní ceny. Cechy, které monopolizují zásobu životně důležitých zdrojů, získávají pozici diktátora. Výrobci nepostradatelných potravin a paliv, dodavatelé elektrické energie a dopravních služeb mohou beztrestně na všechny lidi vyvíjet nátlak.

Domnívá se někdo, že si většina nechá takové zacházení líbit? Není pochyb o tom, že jakýkoli pokus zavést korporativistickou utopii vyvolá – nezasáhne-li vláda v situaci, kdy životně důležitá odvětví zneužijí svou privilegovanou pozici – ve velmi krátké době násilný střet. Vládní zásahy, které zastánci korporativismu vidí jako mimořádná opatření, se stanou pravidlem. Cechovní socialismus a korporativismus se změní v úplnou vládní kontrolu všech výrobních činností.

Stane se z nich systém pruského Zwangswirtschaft, kterému se původní plány chtěly vyhnout.

Není třeba se zabývat dalšími zásadními nedostatky cechovního schématu. Má stejné vady jako všechny ostatní syndikalistické projekty. Nebere v úvahu nutnost přesunu kapitálu a práce z jednoho odvětví do druhého a nutnost vzniku nových výrobních odvětví. Zcela opomíjí problematiku úspor a akumulace kapitálu. Stručně řečeno, je to nesmysl.

Tržní ekonomika vyžaduje mírovou spolupráci. Rozpadá se na kusy, když se z občanů stanou bojovníci a namísto, aby spolu směňovali zboží a služby, spolu bojují.