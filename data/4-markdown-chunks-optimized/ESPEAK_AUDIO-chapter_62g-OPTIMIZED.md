Z pohledu inzerenta jsou náklady vyvolané reklamou součástí celkového účtu výrobních nákladů. Obchodník vydává peníze za reklamu, pokud a nakolik očekává, že výsledný nárůst prodeje zvýší celkový čistý výnos. V tomto ohledu neexistuje žádný rozdíl mezi náklady na reklamu a všemi ostatními výrobními náklady. Jsou činěny pokusy rozlišovat mezi výrobními a prodejními náklady. Říká se, že růst výrobních nákladů zvyšuje nabídku, zatímco růst prodejních nákladů (včetně nákladů na reklamu) zvyšuje poptávku.

To je chyba. Všechny výrobní náklady jsou vydávány se záměrem zvýšit poptávku. Jestliže výrobce cukrovinek použije lepší suroviny, usiluje o nárůst poptávky, stejně jako když zavede atraktivnější obaly, udělá své obchody lákavější nebo když utratí víc za reklamu. Když se zvyšuje výrobní cena na jednotku výrobku, úmyslem je vždy zvýšení poptávky. Jestliže obchodník chce zvýšit nabídku, musí navýšit celkové výrobní náklady, což často vede ke snížení výrobních nákladů na jednotku výstupu.

Tržní hospodářství jako takové nebere ohled na politické hranice. Jeho hřištěm je celý svět.

Termín Volkswirtschaft byl dlouho používán německými zastánci vládní všemohoucnosti. Teprve mnohem později začali Britové a Francouzi mluvit o „British economy" a „l'économie francaise" jako o hospodářstvích, která se liší od ekonomik jiných národů. Avšak ani angličtina, ani francouzština nevytvořily ekvivalent k pojmu Volkswirtschaft. S moderním trendem národního plánování a národní soběstačnosti se doktrína obsažená v tomto německém slově stala populární všude. Přesto pouze němčina dokáže vyjádřit všechny v něm obsažené myšlenky jedním slovem.

Volkswirtschaft je celkový souhrn hospodářských aktivit suverénního národa, které jsou řízeny a kontrolovány vládou. Je to socialismus uskutečněný v politických hranicích každého národa. Při použití tohoto termínu si jsou lidé plně vědomi skutečnosti, že se skutečné podmínky liší od stavu věcí, který považují za jediný náležitý a žádoucí stav. Všechno, co se děje v tržním hospodářství, však překroutí podle vlastních ideálů. Předpokládají, že existuje nesmiřitelný konflikt mezi zájmy Volkswirtschaft a zájmy zištných jednotlivců, kteří lační po zisku. Neváhají přiřknout Volkswirtschaft přednost před jednotlivci. Řádný občan by měl vždy klást volskwirtschaftliche zájmy nad své vlastní sobecké zájmy. Měl by sám od sebe jednat tak, jako by byl vládním úředníkem vykonávajícím příkazy. Základní princip nacistického hospodářského vedení zněl Gemeinnutz geht vor Eigennutz (obecný prospěch má přednost před vlastním prospěchem). Protože však lidé jsou prý příliš hloupí a příliš špatní, aby se řídili tímto pravidlem, je úkolem vlády prosadit ho silou. Němečtí vládci v sedmnáctém a osmnáctém století, mezi nimi především braniborská markrabata a pruští králové z rodu Hohenzollernů, se s tímto úkolem plně vyrovnali. V devatenáctém století vytlačily dokonce i v Německu liberální ideologie dovezené ze Západu osvědčené a přirozené politiky nacionalismu a socialismu. Nicméně Sozialpolitik Bismarcka a jeho nástupců a posléze nacismus je znovu vzkřísily.

Na zájmy Volkswirtschaft se hledí jako na nesmiřitelně protikladné nejen zájmům jednotlivců, ale neméně i zájmům Volkswirtschaft kteréhokoli cizího národa. Nejkýženější stav Volkswirtschaft je naprostá hospodářská soběstačnost. Národ, který je závislý na jakýchkoli dovozech ze zahraničí, postrádá hospodářskou nezávislost; jeho suverenita je pouhým klamem. Proto národ, který všechno to, co potřebuje, nemůže vyrobit doma, musí dobýt veškerá potřebná území. Aby byl národ skutečně suverénní a nezávislý, musí mít Lebensraum, tj. území tak veliké a bohaté na přírodní zdroje, že může žít soběstačně na úrovni, která není nižší než úroveň jakéhokoli jiného národa.

Myšlenka Volkswirtschaft je tak nejradikálnějším popřením všech principů tržního hospodářství. A právě tato myšlenka v uplynulém desetiletí udávala směr hospodářským politikám víceméně všech národů. Právě prosazování této myšlenky přineslo našemu století strašné války a může rozdmýchat ještě zhoubnější války v budoucnosti.