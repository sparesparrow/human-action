Tento text je tvořen několika částmi. Část prvá popisuje vývoj mengerovského přístupu k teorii cen až do první světové války, kdy dosáhla svého vrcholu z pohledu mezinárodního vlivu. Druhá část zachycuje prudký úpadek toho přístupu a nabízí jeho čtyři možná vysvětlení, včetně dvou základních teoretických nedostatků, jež nebyly dvěma prvními generacemi mengerovců vyřešeny. Misesův osamocený boj za oživení mengerovského přístupu, započatý v polovině 30. let a vrcholící s vydáním Lidského jednání v roce 1949, je obsahem třetí části. V této části je také předložen alternativní pohled na tvrzení, že rakouská ekonomie byla na vrcholu v polovině 30. let, kdy byla náhle a tragicky pohřbena keynesovskou lavinou.

Mengerovská tradice před první světovou válkou

Abychom plně docenili význam Misesova příspěvku, je nutné zevrubně prozkoumat směr vývoje čisté ekonomické teorie od počátku 70. let 19. století až po 30. léta století dvacátého. Z marginalistické revoluce v 70. letech vycházejí tři navzájem rozdílné přístupy k teorii cen. Léon Walras se pokoušel vysvětlit utváření cen podobným způsobem, jako to v případě jiných jevů činí astronomie a klasická mechanika. Explicitně formuloval stav trhu jako všeobecný problém statické rovnováhy popsané soustavou rovnic.

Walrasův koncept všeobecné rovnováhy byl sice nepochybně systematický, ovšem také bezčasový a mechanický, a tudíž neschopný vytvořit teorii vysvětlující cenové procesy skutečného světa, tedy současné, a nutně nerovnovážné peněžní ceny generované tržními procesy v minulosti.

Naproti tomu koncept dílčí rovnováhy vytvořený Alfredem Marshallem obsahoval zavádějící pokus o zajištění realističnosti v ekonomické teorii tím, že namísto analýzy základních příčin cenových a nákladových jevů pomocí spotřebitelových voleb přijal povrchní zájem klasických ekonomů o podnikatele.

Tento přístup, nahony vzdálený zajištění větší realističnosti, vedl ke zkoumání tvorby jednotlivých izolovaných cen, čímž došlo k ignorování nebo bagatelizaci všeobecné vzájemné závislosti mezi všemi hodnotami a cenami ve skutečné ekonomice.

Mengerův přístup se značně odlišoval jak od Walrasova, tak od Marshallova pojetí. Byl současně jak systematický, tak realistický. Jak směle prohlásil v předmluvě ke svým Zásadám:

Věnoval jsem zvláštní pozornost zkoumání příčinných souvislostí mezi ekonomickými jevy zahrnujícími produkty a odpovídající výrobní prostředky, a to nejen pro potřeby vyvinutí teorie cen vystavěné na realitě a shromažďující všechny cenové jevy do jednoho zorného úhlu, ale také kvůli novým vhledům do mnoha dalších ekonomických procesů, které byly až dosud chápány zcela mylně.

V souladu s hledáním všezahrnující a na realitě vystavěné teorie cen usiloval Menger o vysvětlení skutečně směněných množství zboží. Své vysvětlení tak zaměřil na přechodné směnné rovnováhy, neboli na stavy klidu, jak je sám nazývá, jež časově odpovídaly vzniku historických tržních cen. Ačkoliv se tedy Menger vyvaroval využití mechanické analýzy všeobecné rovnováhy, neboť ta nemohla vést k vysvětlení příčiny tvorby skutečných cen, podařilo se mu i přesto podat systematické vysvětlení cenového procesu. Své pojednání tak uvádí zjištěním, že vše je předmětem zákona příčiny a účinku. A skutečnou a základní příčinou všech hodnotových a cenových jevů je pro Mengera nesporná existence všeobecné snahy lidských jedinců o uspokojení potřeb.

Toto úsilí je soustředěno na vzácné prvky vnějšího světa, jež jsou chápány jako příčina uspokojování potřeb; tedy jako ekonomické statky. Jelikož však navíc musejí všichni jednající lidé odhadovat relativní důležitosti uspokojení celé řady konkrétních potřeb, jsou všechny ekonomické statky ve vzájemném vztahu, který Menger nazval příčinný vztah statků. Buď jsou komplementy, substituty, vstupy nebo produkty.

Celková struktura hodnot a cen je tudíž systematickým a vzájemně závislým výsledkem oceňování a voleb jednotlivců.