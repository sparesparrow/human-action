Jestliže je v blízkosti těchto pohoří k dispozici pouze omezený prostor pro stavbu přístřeší, hotelů a dopravních prostředků (např. ozubených železnic), vlastníci těchto nedostatkových pozemků je mohou prodat nebo pronajmout za výhodnějších podmínek, a tak na sebe převést část užitku, který turisté získávají ze svobodného přístupu k vrcholům. Pokud tomu tak není, těší se turisté ze všech těchto výhod bezplatně.

Cena půdy

V imaginárním konstruktu rovnoměrně plynoucí ekonomiky se koupě a prodej služeb určitého pozemku vůbec neliší od koupě a prodeje služeb jiných výrobních faktorů. Všechny tyto faktory jsou oceňovány podle služeb, které poskytnou v různých budoucích obdobích, přičemž se zohledňuje časová preference. Za mezní půdu (a samozřejmě i za submarginální půdu) se neplatí vůbec žádná cena. Půda přinášející rentu (tj. půda, která ve srovnání s mezní půdou přináší vyšší výnos na jednotku vloženého kapitálu a práce) je oceňována v souladu se stupněm její nadřazenosti.

Její cena je součtem všech jejích budoucích rent, přičemž každá z nich je snížena o čistou úrokovou míru.