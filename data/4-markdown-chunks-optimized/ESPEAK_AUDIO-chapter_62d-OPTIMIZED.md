V převážně průmyslových zemích Evropy byli protekcionisté prvními, kdo horlivě tvrdili, že cla na zemědělské výrobky poškozují výhradně zájmy zemědělců v převážně agrárních zemích a obchodníků s obilím. Je jisté, že tyto vývozní zájmy jsou poškozeny také. Je však neméně jisté, že spotřebitelé v zemi, která přijala celní politiku, ztrácejí spolu s nimi. Musejí platit za potraviny vyšší ceny.

Samozřejmě, odsekne protekcionista, že to není zátěž. Tvrdí, že dodatečná částka, kterou domácí spotřebitel platí, zvyšuje příjem zemědělců a jejich kupní sílu; celý rozdíl zemědělci utratí za koupi více výrobků vyrobených nezemědělskými vrstvami obyvatelstva. Tento logicky chybný úsudek může být snadno vyvrácen odkazem na dobře známou anekdotu o člověku, který žádá hospodského o dar deseti dolarů; nic by ho to nestálo, protože žebrák slibuje, že celou částku utratí v jeho hospodě.

Avšak přes to všechno se protekcionistické lži zmocnilo veřejné mínění, a to samo o sobě vysvětluje oblibu opatření, která tato lež vyvolala. Mnoho lidí si jednoduše neuvědomuje, že jediným důsledkem ochrany je odvést výrobu z těch míst, v nichž může vyprodukovat více na jednotku kapitálu a práce, do míst, v nichž produkuje méně. Činí lidi chudší, a ne bohatší.

Základní opodstatnění moderního protekcionismu a snahy o hospodářskou soběstačnost každé země je třeba hledat ve falešné víře, že se jedná o nejlepší prostředky k obohacení každého občana, nebo alespoň její naprosté většiny. Termín obohatit v této souvislosti znamená nárůst reálného příjmu jedince a zlepšení jeho životní úrovně. Je pravda, že politika národní hospodářské izolace je nutným důsledkem snah o vměšování se do domácího podnikání a že je to stejně výsledek válečných tendencí jako jeden z faktorů, které tyto tendence vyvolávají. Zůstává však skutečností, že by nikdy nebylo možné prodat myšlenku ochranářství voličům, kdyby je nebylo možné přesvědčit, že ochranářství nejen nesníží jejich životní úroveň, ale že ji podstatně zvýší.

Tuto skutečnost je důležité zdůraznit, protože naprosto vyvrací mýtus šířený mnoha populárními knihami. Podle těchto mýtů současný člověk již není motivován touhou zlepšit svůj materiální blahobyt a zvýšit svoji životní úroveň. Opačná tvrzení ekonomů jsou prý chybná. Moderní člověk dává přednost „neekonomickým" a „iracionálním" věcem a je ochoten vzdát se materiálního zlepšení, kdykoli jeho dosažení stojí v cestě těmto „ideálním" zájmům. Je vážným omylem, který je běžný zejména mezi ekonomy a podnikateli, interpretovat události naší doby z „ekonomického" pohledu a kritizovat současné ideologie kvůli údajným ekonomickým omylům, které obsahují. Lidé více touží po jiných věcech než po dobrém životě.

Je sotva možné vytvořit větší dezinterpretaci dějin naší doby. Naši současníci jsou hnáni fanatickým úsilím získat větší komfort a bezuzdnou chutí užívat si života. Charakteristickým společenským jevem našich dnů je zájmová skupina, spojenectví lidí toužících po zlepšení svého materiálního blahobytu využitím všech prostředků – zákonných i nezákonných, mírných i násilných. Zájmovou skupinu nezajímá nic kromě růstu reálného příjmu jejích členů. Žádná jiná stránka života tyto lidi nezajímá.

Nestarají se o to, jestli uskutečnění jejich programu poškodí či nepoškodí životní zájmy jiných lidí, jejich vlastního národa nebo země a celého lidstva. Každá zájmová skupina se však horlivě snaží ospravedlnit své požadavky jako přínosné pro všeobecné veřejné blaho a stigmatizovat své kritiky jako nejhorší darebáky, idioty a zrádce. Při prosazování svých plánů zájmová skupina okázale předvádí pseudonáboženský zápal.

Všechny politické strany bez výjimky slibují svým stoupencům vyšší reálný příjem. V tomto ohledu není rozdílu mezi nacionalisty a internacionalisty a mezi stoupenci tržního hospodářství a zastánci socialismu nebo intervencionismu. Pokud strana žádá své stoupence, aby pro její věc přinesli oběti, vždy tyto oběti vysvětluje jako nutné dočasné prostředky k dosažení konečného cíle, zlepšení materiálního blahobytu svých členů.

Každá strana považuje za zákernné spiknutí ohrožující její renomé a existenci, jestliže se někdo odváží zpochybnit schopnost jejích projektů zajistit, aby členové skupiny byli bohatší. Každá strana hledí se smrtelnou nenávistí na ekonomy, kteří se pouštějí do takové kritiky.