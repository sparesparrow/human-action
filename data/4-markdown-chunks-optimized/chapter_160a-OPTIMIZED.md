Ekonomové se na věc dívají z jiného úhlu. Nejprve se ptají: Jaké jsou dopady konfiskačního zdanění na akumulaci kapitálu? Větší část této sumy vyšších příjmů, jež je zdaněna, by byla použita k akumulaci dodatečného kapitálu. Využije-li ministerstvo financí tyto prostředky na běžné výdaje, je výsledkem pokles v objemu kapitálové akumulace. Totéž platí, dokonce ve větší míře, pro daně ze smrti.

Tyto daně nutí pozůstalé prodat značnou část majetku zůstavitele závěti. Tento kapitál samozřejmě není zničen. Pouze mění vlastníka. Úspory lidí, které jsou utraceny při koupi kapitálu prodávaného pozůstalými, by představovaly čistý přírůstek dostupného kapitálu. Akumulace nového kapitálu je tedy zpomalena. Uskutečnění technologických zdokonalení je přibrzděno; výše investovaného kapitálu na jednoho zaměstnance klesá; nemůže tedy dojít k takovému nárůstu produktivity práce a následném růstu reálných mzdových sazeb.

Je tedy zjevné, že všeobecný názor, jenž tvrdí, že tento způsob konfiskačního zdanění poškozuje pouze bezprostřední oběti – bohaté, je mylný.

Jestliže kapitalistům hrozí, že daň z příjmu či daň z nemovitostí vzroste na 100 procent, raději své kapitálové fondy spotřebují, než aby je opatrovali pro výběrčího daní.

Konfiskační zdanění vede ke zpomalení hospodářského a technologického rozvoje nejen prostřednictvím svých dopadů na akumulaci kapitálu. Přináší také všeobecný trend ke stagnaci a zachování způsobů podnikání, které by na konkurenčním trhu neomezovaného tržního hospodářství nemohly přetrvat.

Kapitalismus se vyznačuje tím, že nebere v potaz zájmy zájmových skupin a nutí každého kapitalistu a podnikatele každý den znovu a znovu přizpůsobovat své podnikání měnící se struktuře trhu. Kapitalisté a podnikatelé nemohou nikdy odpočívat. Dokud podnikají, nikdy se nedočkají privilegia, že by si mohli v klidu užívat plodů práce své a svých předků a rutinně fungovat dále. Zapomenou-li, že jejich úlohou je sloužit co nejlépe spotřebitelům, velmi brzy přijdou o své úspěšné postavení a budou vrženi zpět do pozice obyčejných lidí, nepodnikatelů.

Jejich úspěšnost a prostředky jsou neustále ohrožovány nově příchozími podnikateli. Každý vynalézavý člověk se může vždy pustit do nového podnikání. Možná bude chudý, jeho zdroje omezené a jejich většina vypůjčená. Když ale uspokojí přání spotřebitelů nejlépe a nejlevněji, uspěje a utrží „nadměrný" zisk. Větší část svých zisků investuje zpět do svého podnikání, čímž umožní rychlý růst svého podniku. A právě činnosti takovýchto podnikavých zbohatlíků dávají tržnímu hospodářství jeho „dynamiku". Tito nouveaux riches jsou posly ekonomického zdokonalení. Hrozba jejich konkurence nutí staré firmy a velké korporace buď přizpůsobit své podnikání, aby sloužilo nejlepším možným způsobem veřejnosti, nebo způsobí jejich úpadek.

Dnes ale daně často odčerpávají značnou část „nadměrného" zisku nových podnikatelů. Ti poté nemohou akumulovat kapitál; nemohou rozšířit své podnikání; nikdy se tak nemohou stát velkými podnikateli a vyrovnat se starým firmám. Ty se tak nemusejí obávat jejich konkurence, jsou totiž chráněny výběrčími daní. Mohou se beztrestně oddávat rutinnímu fungování, mohou pohrdovat přáními veřejnosti a chovat se konzervativně. Daň z příjmu brání i jim akumulovat nový kapitál. To je pravda.

Pro ně je ale důležitější, že brání nebezpečným nově vzniklým firmám akumulovat jakýkoli kapitál. V podstatě se těší privilegiu, které jim uděluje daňový systém. V tomto smyslu progresivní zdanění omezuje hospodářský rozvoj a vytváří strnulost. Zatímco v neomezovaném kapitalismu představuje vlastnictví kapitálu závazek, jenž nutí vlastníka sloužit spotřebitelům, moderní způsoby zdanění ho přeměnily v privilegium.

Intervencionisté si stěžují, že se velké firmy stávají strnulými a byrokratickými a že již není možné, aby zdatní nově příchozí představovali riziko pro neohrožené pozice starých bohatých rodin. Je-li na těchto výtkách něco pravdy, pak si ovšem intervencionisté stěžují na něco, co je pouze výsledkem jejich vlastních politik.

Zisky jsou hnací silou tržního hospodářství. Čím je zisk větší, tím lépe jsou uspokojovány potřeby spotřebitelů. Zisků je totiž možné dosáhnout pouze tak, že bude odstraněn nepoměr mezi potřebami spotřebitelů a předchozí podobou výrobních činností. Ten, kdo poslouží veřejnosti nejlépe, dosáhne nejvyšších zisků. Vláda svým bojem proti ziskům záměrně maří fungování tržní ekonomiky.