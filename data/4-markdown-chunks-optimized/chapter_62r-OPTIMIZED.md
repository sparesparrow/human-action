Role, kterou ve všech oborech hraje skutečnost, že mnohé výrobní faktory nejsou dokonale dělitelné, je obrovská. Má prvořadý význam v otázce výrobních záležitostí. Člověk se však musí hlídat, aby se nenechal svést mnohachybnými výklady její důležitosti.

Jednou z těchto chyb byla teorie, podle níž ve zpracovatelském průmyslu vládne zákon rostoucích výnosů, zatímco v zemědělství a v báňském průmyslu zákon klesajících výnosů. Omyly, které tato teorie obsahovala, byly vyvráceny výše.

Pokud v tomto ohledu existují rozdíly mezi situací v zemědělství a situací ve zpracovatelském průmyslu, jsou způsobeny rozdíly v datech. Imobilita půdy a skutečnost, že provádění různých zemědělských činností závisí na ročním období, znemožňují zemědělcům, aby využili kapacitu mnoha mobilních výrobních faktorů do takové míry, jak to podmínky ve výrobě většinou umožňují. Optimální velikost výrobní jednotky v zemědělské výrobě je zpravidla mnohem menší než ve zpracovatelském průmyslu. Je zřejmé, proč se koncentrace podniků v zemědělství nemůže přiblížit úrovni, které dosáhla ve zpracovatelském průmyslu.

Nicméně nerovné rozdělení přírodních zdrojů na zemském povrchu, které je jedním ze dvou faktorů přispívajících k větší výnosnosti dělby práce, omezuje koncentraci i ve zpracovatelských odvětvích. Proti tendenci k postupné specializaci a ke koncentraci ucelených výrobních procesů pouze v několika podnicích působí zeměpisné rozptýlení přírodních zdrojů. Skutečnost, že výroba surovin a potravin nemůže být centralizovaná a nutí lidi, aby se rozptýlili do různých částí zemského povrchu, nutí i zpracovatelský průmysl k určitému stupni decentralizace.

Kvůli tomu je třeba uvažovat o problému přepravy jako o konkrétním faktoru výrobních nákladů. Je nutné zvažovat přepravní náklady oproti úsporám, které lze očekávat z důkladnější specializace. Zatímco v některých odvětvích zpracovatelského průmyslu je maximální koncentrace nejvhodnější metodou, jak snížit náklady, v jiných oborech je určitý stupeň decentralizace výhodnější. V oblasti služeb začnou být nevýhody koncentrace tak velké, že téměř zcela převáží výhody, jež přináší.

Pak vstupuje do hry historický faktor. V minulosti byly kapitálové statky pevně spojeny s místy, kde by je naši současníci nestavěli. Není podstatné, zda toto umístění bylo či nebylo nejhospodárnějším postupem, který mohly generace, které ho provedly, zvolit. Současná generace v každém případě stojí před hotovou věcí. Musí tomu přizpůsobit svou činnost a musí to zohlednit, zabývá-li se problémy umístění zpracovatelského průmyslu.