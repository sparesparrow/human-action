Žádnému ekonomickému učení, které se zabývá důsledky mezinárodní dělby práce a mezinárodního obchodu, se až dosud nepodařilo připravit o popularitu merkantilistický omyl, že „účelem zahraničního obchodu je ožebračit cizince".

Je úkolem historického bádání, aby odkrylo zdroje popularity této a podobných falešných představ a chyb. Pro ekonomii je to již dávno vyřešená záležitost.

Omezení potomstva

Přirozená omezenost zdrojů obživy nutí každou živou bytost, aby se dívala na všechny ostatní živé bytosti jako na nepřátele na život a na smrt v boji o přežití, a vytváří tak nelítostnou biologickou konkurenci. Ale u lidí tento nesmiřitelný konflikt mizí, když (a do té míry, v níž) je hospodářská soběstačnost jedinců, rodin, kmenů a národů nahrazena dělbou práce. Dokud není dosaženo optimálního počtu obyvatel, neexistuje ve společenském systému konflikt zájmů. Dokud zaměstnávání dalších rukou vede k více než proporcionálnímu nárůstu výnosů, je konflikt nahrazen souladem. Lidé už nejsou soupeři v boji o rozdělení částí z přísně omezených zásob. Stávají se spolupracovníky při usilování o cíle, které mají všichni společné.

Růst počtu obyvatel nezmenšuje průměrné podíly jedinců, ale spíše je zvětšuje. Kdyby měli lidé usilovat pouze o jídlo a sexuální uspokojení, počet obyvatel by měl tendenci růst nad optimální velikost až k hranici určované množstvím dostupné obživy. Lidé však chtějí víc než jen jíst a souložit; chtějí žít jako lidé. Je pravda, že zlepšení podmínek obvykle vede ke zvýšení počtu obyvatel; tento nárůst však zaostává za nárůstem při pouhém holém přežití. Kdyby tomu bylo jinak, lidem by se nikdy nepodařilo založit společenské svazky a vytvořit civilizaci. Stejně jako u krys, myší a mikrobů by každé zvýšení množství potravy vedlo ke zvýšení počtu obyvatel až k hranici holého přežití; na usilování o jiné cíle by nic nezbylo.

Základní chybou, kterou obsahoval železný zákon mzdový, bylo právě to, že se na lidi – nebo alespoň na ty, kteří pracují za mzdu – díval jako na bytosti, jež jsou hnány výlučně zvířecími pudy. Jeho zastánci si neuvědomovali, že člověk se od zvířete liší tím, že usiluje také o speciální lidské cíle, které můžeme nazývat vyššími nebo jemnějšími.

Malthusovský zákon populace je jedním z velkých úspěchů myšlení. Spolu s principem dělby práce poskytl základ moderní biologii a evoluční teorii; význam těchto dvou základních pouček pro vědy o lidském jednání předstihl pouze objev zákonitosti ve spleti a posloupnosti tržních jevů, a jejich nevyhnutelné určení tržními daty. Námitky vznášené proti malthusovskému zákonu jsou, stejně jako námitky proti zákonu výnosů, marné a nicotné. Oba zákony jsou nesporné.

Avšak role, která je jim přidělena v souhrnu věd o lidském jednání, se liší od role, kterou jim připsal Malthus.

Nelidské bytosti plně podléhají působení biologické poučky, kterou Malthus popsal. Tvrzení, že jejich počet má sklon rušivě zasahovat do prostředků obživy a že nadpočetné exempláře jsou nedostatkem potravy odstraňovány, pro ně platí bez výjimky. Ve vztahu k nelidským bytostem má pojem životního minima nesporný, jednoznačně určený smysl. Jinak je tomu však u člověka.

Člověk klade uspokojení čistě živočišných pudů, které jsou společné všem zvířatům, na žebříček hodnot, na němž je také určeno místo speciálním lidským cílům. Jednající člověk také rozumově řídí uspokojování svých sexuálních chutí. Jejich uspokojování je výsledkem zvažování argumentů pro a proti. Člověk slepě nepodléhá sexuálnímu podráždění jako býk; upustí od pohlavního spojení, jestliže považuje jeho cenu – očekávanou újmu – za příliš vysokou.

V tomto smyslu můžeme, bez jakýchkoli hodnotících nebo etických významů, použít termín mravní omezení, který použil Malthus.