Zkušenost hospodářských dějin nám nikdy neřekne víc, než že v jistý den a na jistém místě dvě strany vyměnily jisté množství komodity za jisté množství peněžních jednotek. Když mluvíme o takto realizovaných koupích a prodejích za tržní cenu, řídíme se teoretickým rozuměním, které je odvozeno od apriorního počátku. Je to pochopení toho, že v nepřítomnosti jistých faktorů, které přispívají k rozdílům v cenách, směřují ceny zaplacené ve stejnou chvíli a na stejném místě za stejné množství téže komodity k vyrovnání, tedy ke konečné ceně. Avšak skutečné tržní ceny nikdy tohoto konečného stavu nedosáhnou. Různé tržní ceny, o nichž můžeme získat informace, byly stanoveny za různých podmínek. Je nepřípustné zaměňovat průměry cen spočtené na jejich základě s konečnými cenami.

Pouze u zaměnitelných komodit, se kterými se obchoduje na organizovaných burzách cenných papírů nebo na organizovaných komoditních burzách, je přípustné předpokládat při porovnávání cen, že se vztahují ke stejné kvalitě. Kromě takových cen sjednaných na burzách a vedle cen komodit, jejichž homogenitu lze přesně zjistit pomocí technických analýz, je vážnou chybou nebrat na vědomí rozdíly v kvalitě příslušné komodity. Dokonce i ve velkoobchodě s metrovým textilem hraje pestrost zboží hlavní roli.

Srovnávání cen spotřebního zboží je z větší části zavádějící kvůli rozdílům v kvalitě. Při určování jednotkové ceny je také důležité množství zobchodované v dané transakci. Firemní akcie prodané v jedné velké dávce přinášejí jinou cenu než akcie prodané v několika malých dávkách.

Tyto skutečnosti je nutné stále znovu zdůrazňovat, protože je dnes běžné stavět statistické zpracování cenových dat proti teorii cen. Statistika cen je však bohužel celá problematická. Její základy jsou pochybné, protože okolnosti z větší části nedovolují srovnávání různých dat, jejich spojování do řad a počítání průměrů. Ve své dychtivosti vrhnout se na matematické výpočty podléhají statistici pokušení přehlížet neslučitelnost dat, která mají k dispozici.

Informace, že jistá firma prodala jistého dne jistý typ bot po šesti dolarech za pár, líčí jednu skutečnost z hospodářských dějin. Studie chování cen bot od roku 1923 do roku 1939 je pouhou hypotézou, i když se použijí jakkoliv důmyslné metody.

Katalaxie ukazuje, že podnikatelské aktivity směřují k odstranění těch cenových rozdílů, které nejsou způsobeny cenou přepravy a obchodními bariérami. S touto teorií zatím není v rozporu žádná dosavadní zkušenost. Výsledky získané arbitrárním srovnáváním nestejných věcí nemají význam.

Základním zdrojem pro stanovování cen jsou hodnotové soudy spotřebitelů. Ceny jsou výsledkem hodnocení, které upřednostňuje a před b. Jsou společenskými jevy, protože vznikají ze vzájemného působení hodnocení všemi jednotlivci, kteří se zapojují do fungování trhu. Každý jednotlivec tím, že koupí nebo nekoupí, prodá nebo neprodá, přispívá svým dílem k vytváření tržních cen. Čím je však trh větší, tím je váha příspěvku každého jednotlivce menší. Proto struktura tržních cen připadá každému jednotlivci jako něco daného, čemu musí přizpůsobit své jednání.

Hodnocení, která vedou ke stanovení konečných cen, jsou různá. Každá strana přisuzuje vyšší hodnotu statku, jejž dostane, než statku, kterého se zbavuje. Směnný poměr – cena – není výsledkem stejného hodnocení, ale naopak je důsledkem neshody v hodnocení.

Odhad musí být od hodnocení jasně odlišován. Odhad v žádném případě nezávisí na subjektivním hodnocení odhadcem. Ten nechce stanovit subjektivní užitnou hodnotu příslušného statku, ale chce stanovit ceny, které trh v budoucnu určí. Hodnocení je hodnotový soud vyjadřující rozdíl v hodnotě. Odhad je předvídání očekávané skutečnosti. Jeho cílem je stanovit, jaké ceny se budou na trhu za konkrétní komoditu platit, nebo jaká peněžní částka bude k pořízení určité komodity třeba.

Hodnocení a odhad jsou však úzce propojeny. Hodnocení provedené soběstačným hospodářem přímo srovnává váhy, které přisuzuje různým prostředkům pro odstranění nespokojenosti. Hodnocení provedená člověkem, který nakupuje a prodává na trhu, musí brát ohled na tržní ceny; jsou závislá na odhadech. Aby člověk znal význam ceny, musí znát kupní sílu příslušné peněžní částky. Člověk musí být v zásadě seznámen s cenami těch statků, které by chtěl získat, a na základě takové znalosti si udělat názor na jejich budoucí cenu.

Jestliže jednotlivec mluví o nákladech, které mu vznikly nebo mají vzniknout pořízením statků, jež chce pořídit, vyjadřuje tyto náklady v penězích. Avšak tato peněžní částka v jeho očích představuje stupeň uspokojení, jakého by mohl dosáhnout, kdyby ji použil na pořízení jiných statků. Hodnocení jde oklikou přes odhad struktury tržních cen, nakonec však vždy směřuje ke srovnání alternativních způsobů odstranění pociťované nespokojenosti.