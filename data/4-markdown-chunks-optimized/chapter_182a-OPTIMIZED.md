V polovině 30. let začal Robbins podléhat vlivu Hayeka a Hickse a začal spojovat mengerovsko-wicksteedovskou cenovou analýzu s walrasovskou čistou logikou volby jako jádrem ekonomické teorie.

Například v sylabu kurzu „Základní principy ekonomické analýzy", který přednášel v semestru 1934-35, zahrnul Robbins pod hlavičkou „Moderní díla všeobecné teorie" publikace od Böhm-Bawerka, Wicksteeda, Fettera, Clarka a Davenporta spolu s díly Cassela, Pareta a jeho následovníka Enrica Baroneho. Ve vysvětlující poznámce v sylabu Robbins napsal: „Kurz bude ve své podstatě nematematický. Studenti, kteří si přejí být svědky řešení stejných problémů matematickou cestou, by měli navštěvovat kurz číslo 66 (Úvod do matematické ekonomie)".

Je zřejmé, že volba mezi příčinně-realistickým přístupem a mechanickým přístupem všeobecné rovnováhy byla pro Robbinse nyní pouhou věcí gusta. Robbinsův sylabus pro rok 1938-39 jasně svědčí o jeho dalším vývoji směrem od mengerovské tradice. Ze sekcí o všeobecné teorii zmizela velká rakousko-americká pojednání Clarka, Fettera a Davenporta, zatímco Paretovo zůstalo a Hicksův a Allenův článek A Reconsideration of the Theory of Value, Edgeworthova Mathematical Psychics a Chamberlainova Theory of Monopolistic Competition byly přidány. Ba co více, Wicksteedovo pojednání nebylo probíráno a bylo označeno za předpokládanou vstupní znalost, zatímco Knightovo Risk, Uncertainty, and Profit bylo nyní označeno jako základní text kurzu.

Další důkaz Robbinsova odklonu od mengerovského tábora můžeme nalézt ve druhém vydání jeho Nature and Significance, které vyšlo v roce 1935. V tomto vydání stále zůstala řada poznámek pod čarou citujících díla Fettera, Davenporta, Wicksteeda, Misese a Richarda von Strigla, avšak nyní se, poněkud rozporně, nacházely vedle odkazů na díla Pareta a Hickse. V prvním vydání tomu tak zjevně nebylo.

Richard M. Ebeling, který obě vydání srovnal, vysvětluje: Odkazy v poznámkách pod čarou v prvním vydání zřetelněji a silněji ukazovaly na „rakouský" vliv na Robbinsovo myšlení, než tak činily ve druhém vydání roku 1935, kde úpravy textu spolu s odebráním některých odkazů a přidáním jiných vytvořily dojem, že jeho myšlenky byly ovlivněny různými autory.

Jak navíc Robbins významně odhaluje v předmluvě k druhému vydání, tyto změny byly provedeny „na radu a z důvodu kritiky" Hayeka, Paula N. Rosenstein-Rodana a Alfreda W. Stoniera. Stejně jako Hayek byl Rosenstein-Rodan zástupcem čtvrté generace a také členem Wieserova-Mayerova kruhu. Je příznačné, že Hicks v předmluvě k prvnímu vydání Value and Capital také přímo zmiňuje Hayeka a Rosenstein-Rodana, spolu s teoretiky všeobecné rovnováhy z LSE Nicholasem Kaldorem, Abba Lernerem a R. G. D. Allenem, jako ty, kteří přispěli k myšlenkám ležícím v pozadí jeho knihy.

Na tomto místě je potřeba krátce zmínit diskusi o možnosti kalkulace v socialismu, neboť jasně odhaluje rozdíl v přístupu mengerovských teoretiků cen, jako byl Mises, a teoretiků verbální všeobecné rovnováhy, jako byl Hayek a později Robbins. Jak Hayek, tak Robbins ve svých kritikách socialistického centrálního plánování kladli důraz na nemožnost včasného získání všech široce rozptýlených vědomostí, jež centrální plánovací komise potřebuje k vyřešení soustavy simultánních rovnic, které měly nahradit peněžní kalkulaci podnikatelů.

Pro Misese byla ale ekonomika neustále v hluboké a nezbytné nerovnováze, takže tyto rovnice byly pro ekonomickou kalkulaci zcela nedůležité. Problém neúplných informací, zejména z důvodu nutné nejistoty ohledně budoucnosti, navíc rovnou měrou postihoval jak centrální plánovače, tak soukromé podnikatele.