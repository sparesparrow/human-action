Náš předpoklad, že tato opatření neovlivní nabídku hmotných výrobních faktorů, není přípustný. Zkrácení pracovní doby, omezení noční práce a zaměstnání určitých skupin lidí naruší využití části dostupného zařízení a je obdobou snížení nabídky kapitálu. Výsledné zesílení vzácnosti kapitálových statků může zcela zvrátit případný růst mezní produktivity práce vzhledem k mezní produktivitě kapitálových statků.

Pokud zároveň s nuceným zkrácením pracovní doby úřady či odbory zakážou snížení mzdových sazeb, jež by odpovídalo tržnímu stavu, či pokud dříve existující instituce toto snížení znemožní, objeví se důsledek každého pokusu držet mzdové sazby na úrovni vyšší, než je potenciální tržní mzdová sazba: institucionální nezaměstnanost.

Dějiny kapitalismu, fungujícího v posledních dvou stoletích v podmínkách západní civilizace, představují záznam neustálého zvyšování životní úrovně příjemců mezd. Základním rysem kapitalismu je masová výroba pro masovou spotřebu řízená nejaktivnějšími a nejprozíravějšími jednotlivci neustále usilujícími o zlepšení. Jeho hnací silou je ziskový motiv, jehož působení neustále nutí podnikatele poskytovat spotřebitelům lepší, levnější a větší objem věcí pro pohodlný život.

Přebytek zisků nad ztrátami se může objevit pouze v rozvíjejícím se hospodářství a pouze do té míry, v níž se zlepší životní úroveň lidí. Kapitalismus je tak systémem, v němž jsou ty nejbystřejší a nejčilejší mysli poháněny k prosazování svých nejlepších schopností ve prospěch ostatních, méně schopných.

V oblasti dějinné zkušenosti není možné využít měření. Vzhledem k tomu, že peníze nejsou žádným měřítkem hodnoty ani uspokojení potřeb, nemohou být použity k porovnání životní úrovně lidí v různých časových obdobích. Všichni historici, jejichž úsudek není zakalen romantickými předsudky, se však shodují, že vývoj kapitalismu znásobil kapitálové vybavení v rozsahu dalece převyšujícím souběžné zvýšení počtu obyvatel. Kapitálové vybavení jak na obyvatele, tak na zaměstnance je dnes nezměrně vyšší než před padesáti, stem či dvěma sty lety.

Zároveň došlo k obrovskému zvýšení podílu, jejž z celkového objemu vyrobených statků získávají příjemci mezd, objemu, který je sám o sobě mnohem větší než v minulosti. Následný růst životní úrovně mas je téměř zázračný, když ho porovnáme s podmínkami předchozích věků. V těchto slavných starých časech dokonce i nejbohatší lidé žili způsobem, jenž musí být v porovnání s průměrnou úrovní amerického či australského pracovníka naší doby považován za tísnivý. Marx, jenž bezmyšlenkovitě opakuje výmysly středověkých chvalořečníků, prohlašuje, že kapitalismus má nevyhnutelnou tendenci ke stále hlubšímu zbídačování dělníků.

Pravda je to, že kapitalismus vysypal roh hojnosti na masy příjemcům mezd, kteří často dělali vše pro to, aby zabránili přijetí těch novinek, které by jim zajistily příjemnější život. Jak nepříjemné by bylo americkému pracovníkovi, kdyby byl nucen žít po způsobu středověkých šlechticů a postrádal by vodovod a kanalizaci a ostatní zařízení, která dnes považuje za samozřejmá!

Zlepšením hmotného blahobytu dělníka se změnilo jeho ohodnocení volného času. Tím, že je lépe zásoben věcmi zajišťujícími pohodlný život, dříve dosáhne bod, v němž se dívá na jakékoli další zvýšení újmy z práce jako na zlo, které již není vyváženo očekávaným dodatečným přírůstkem prací zprostředkovaného uspokojení. Touží po zkrácení denní pracovní doby a po tom, aby ušetřil své ženě a dětem dřinu a obtíže placené práce.

Není to pracovní zákonodárství ani tlak odborů, co zkrátilo pracovní dobu a umožnilo vdaným ženám a dětem opustit továrny; je to kapitalismus, jenž učinil příjemce mezd tak hmotně zajištěným, že je schopen koupit pro sebe a pro své rodinné příslušníky více volného času. Zákonodárství devatenáctého století vcelku nedosáhlo nic více, než že poskytlo právní potvrzení změn dosažených již předtím souhrnem tržních činitelů.

Pokud občas vývoj průmyslu předstihlo, rychlé zvýšení bohatství znovu tento stav vyrovnalo. Pokud opatření nařízená zákony v údajném zájmu dělníků nepředstavovala pouze potvrzení již uskutečněných změn, nebo předjímání změn očekávaných v bezprostřední budoucnosti, šla proti hmotným zájmům dělníků.

Pojem „sociální výhody" je zcela zavádějící. Pokud zákon nutí zaměstnance pracovat maximálně čtyřicet hodin za týden, i když ten by dával přednost práci čtyřicet osm hodin týdně, nebo pokud nutí zaměstnavatele zaplatit určité výdaje ve prospěch zaměstnance, neupřednostňuje pracovníky na úkor zaměstnavatelů. Ať už jsou ustanovení sociálních zákonů jakákoli, jejich zátěž nakonec dopadne na zaměstnance, nikoli na zaměstnavatele.