Netvrdíme, že kapitalistický způsob ekonomické kalkulace zaručuje absolutně nejlepší řešení alokace výrobních faktorů. Taková absolutně dokonalá řešení jakéhokoli problému nejsou pro smrtelníky přístupná. To, co fungování trhu, který není narušován zásahy donucení a nátlaku, může přinést, je pouze nejlepší z řešení, jež jsou za daného stavu technických znalostí a intelektuálních schopností nejbystřejších lidí dané doby dostupná lidské mysli. Jakmile nějaký člověk objeví nesoulad mezi skutečným stavem výroby a uskutečnitelným lepším stavem, žene ho motiv zisku k maximálnímu úsilí, aby uskutečnil své plány. Prodej jeho výrobků ukáže, jestli jeho předpovědi byly správné nebo chybné. Trh denně znovu zkouší podnikatele a vylučuje ty, kteří ve zkoušce neobstojí. Má tendenci svěřovat řízení obchodních záležitostí těm lidem, kteří uspěli při plnění nejnaléhavějších potřeb spotřebitelů. Toto je jediné důležité hledisko, které umožňuje nazývat tržní hospodářství systémem pokusu a omylu.

Charakteristickým znakem socialismu je jedinečnost a nedělitelnost vůle, která řídí všechny výrobní činnosti v celém společenském systému. Když socialisté prohlašují, že má být zaveden „řád" a „organizace" místo výrobní „anarchie", uvědomělé jednání místo údajné bezplánovitosti kapitalismu, skutečná spolupráce místo soutěže, výroba pro užitek místo výroby pro zisk, mají vždy na mysli zavedení výhradní a monopolní síly jednoho jediného úřadu místo nekonečné mnohosti plánů jednotlivých spotřebitelů i těch, kdo se o potřeby spotřebitelů starají, podnikatelů a kapitalistů. Podstatou socialismu je naprosté vyloučení trhu a katalaktické soutěže. Socialistický systém je systém bez trhu, bez tržních cen výrobních faktorů a bez soutěže. To znamená neomezenou centralizaci a unifikaci řízení všech záležitostí v rukou jediné autority.

Při sestavování jednotného plánu, který řídí veškeré hospodářské aktivity, spolupracují občané – pokud vůbec – pouze volbou ředitele nebo rady ředitelů. V ostatním jsou pouze podřízenými, kteří jsou povinni bezpodmínečně poslouchat ředitelovy rozkazy, a svěřenci, o jejichž blaho ředitel pečuje. Socialisté považují veškerou dokonalost socialismu a všechno požehnání, které z jeho uskutečnění očekávají, za nutný důsledek této naprosté unifikace a centralizace.

Proto skutečnost, že intelektuální vůdci socialismu nyní pilně navrhují plány na socialistický systém, v němž mají být zachovány trh, tržní ceny výrobních faktorů a katalaktická soutěž, nijak nebrání plnému uznání správnosti a nevyvratitelnosti analýzy a zničující kritiky plánů socialistů ze strany ekonomů. Naprosto nejpádnější triumf, který dokazuje, že v socialistickém systému není možná žádná ekonomická kalkulace, se nalézá bez ohledu na výše řečené rozhodně v dějinách lidského myšlení. Socialisté se nemohou ubránit, aby nepřipustili svou zdrcující konečnou porážku.

Už netvrdí, že socialismus je nesrovnatelně lepší než kapitalismus, protože udělá konec trhům, tržním cenám a konkurenci. Naopak. Nyní horlivě obhajují socialismus poukazem na to, že je možné tyto instituce zachovat dokonce i v socialismu. Vytvářejí plány na socialismus, kde existují ceny a konkurence.