Příděly nemají vliv na jádro problému. Alokace částí již vyrobené nabídky dostupné různým lidem ochotným získat jisté množství daných statků je pouze sekundární funkcí trhu. Jeho primární funkcí je směrování výroby. Trh směruje zaměstnávání výrobních faktorů do těch výrob, které uspokojují nejnaléhavější potřeby spotřebitelů.

Stanoví-li vláda cenové stropy pouze na spotřební statky nebo pouze na omezený počet spotřebních statků, zatímco komplementární výrobní faktory nebude regulovat, výroba dotčených spotřebních statků poklesne. Mezní výrobci je přestanou vyrábět, aby neutrpěli ztráty. Výrobní faktory, jež nejsou zcela specifické, budou ve větší míře využity ve výrobě jiných statků, jichž se cenové stropy netýkají. Oproti situaci bez cenových stropů zůstane větší část zcela specifických výrobních faktorů nevyužita.

Vznikne tendence k přesunu výrobních aktivit od výroby statků dotčených cenovými stropy k výrobě jiných statků. Tento výsledek je pravým opakem záměru vlády. Vláda se rozhodla pro cenové stropy z toho důvodu, že chtěla, aby dané komodity byly spotřebitelům dostupnější. Právě tyto komodity považovala za tak důležité, že je svým nařízením vyčlenila ze skupiny ostatních komodit, aby zajistila i chudým lidem jejich dostatečnou dostupnost. Výsledkem vládního zásahu je ale skutečnost, že výroba těchto komodit poklesla nebo se zcela zastavila. Vláda zcela ve svém záměru selhala.

Nijak by nepomohlo, kdyby se vláda pokusila odstranit tyto nežádoucí důsledky pomocí stanovení obdobných maximálních cen výrobních faktorů sloužících ve výrobě spotřebních statků, jejichž ceny byly regulovány. Takové opatření by mohlo být úspěšné pouze tehdy, kdyby veškeré požadované výrobní faktory byly zcela specifické.

Jelikož tomu tak nikdy být nemůže, musí vláda své původní opatření – stanovení ceny pouze jednoho spotřebního statku pod potenciální tržní cenou – doplňovat dalšími a dalšími cenovými stropy, a to nejen pro všechny ostatní spotřební statky a všechny ostatní hmotné výrobní faktory, ale také pro práci.

Musí přinutit každého podnikatele, kapitalistu a zaměstnance, aby pokračovali ve výrobě za ceny, mzdy a úrokové míry stanovené vládou a vyráběli takové množství výrobků, které jim vláda nařídí, a prodávali své výrobky těm lidem – výrobcům a spotřebitelům –, které vláda určí. Bude-li jediné výrobní odvětví vyňato z této regulace, začnou do něj proudit kapitál a práce; a dojde k omezení výroby v ostatních – regulovaných – odvětvích, která vláda považovala za tak důležitá, že do nich začala zasahovat.

Ekonomie neříká, že izolovaný vládní zásah do cen pouze jediné komodity nebo několika málo komodit je nespravedlivý, špatný nebo neproveditelný. Pouze tvrdí, že takovýto zásah vyvolává důsledky, jež jsou v rozporu s původním záměrem; že situaci nevylepšuje, nýbrž zhoršuje z pohledu vlády a těch, kteří její zásah podporují. Než vláda zasáhla, byly dané statky z pohledu vlády příliš drahé. Výsledkem stanovení maximálních cen se však jejich nabídka zmenšila či zcela zmizela. Vláda zasáhla, jelikož se domnívala, že dotčené komodity jsou velmi nepostradatelné, nutné a nezbytné. Její zásah ovšem jejich dostupné množství snížil. Z pohledu samotné vlády je proto tento zásah absurdní a nesmyslný.

Není-li vláda ochotná smířit se s tímto nežádoucím výsledkem a jde ve svém počínání dále; stanovuje ceny všeho zboží a služeb všech výrobních řádů a nařizuje všem lidem vyrábět a pracovat za dané ceny a mzdy; zcela odstraňuje trh. Tržní hospodářství je tak nahrazeno plánovanou ekonomikou, socialismem německého typu. O výrobě již nerozhodují spotřebitelé prostřednictvím svých rozhodnutí o uskutečnění či neuskutečnění nákupu. O výrobě rozhoduje zcela vláda.

Z pravidla, že maximální ceny omezují nabídku, a tedy způsobují situaci, jež je v rozporu s cíli, kvůli kterým byly zavedeny, existují pouze dvě výjimky. Jednou je absolutní renta a druhou monopolní ceny.

Maximální cena vede k omezení nabídky, jelikož mezní výrobci trpí ztrátami a musí přestat vyrábět. Nespecifické výrobní faktory jsou užity při výrobě jiných výrobků, které nejsou zatíženy cenovými stropy. Využití zcela specifických výrobních faktorů klesá. Na neomezovaném trhu by specifické výrobní faktory byly využity do takové míry, která bude určena nemožností využít nespecifické výrobní faktory jako komplementární faktory k uspokojení naléhavějších potřeb.