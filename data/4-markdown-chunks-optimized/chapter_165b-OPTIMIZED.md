Přináší myšlenku války, která by napravila tento neuspokojivý stav. Proč by měla mocná země snášet provokace slabší země? Není snad nestoudné, když malá Laputánie poškozuje občany velké Ruritánie cly, překážkami migrace, devizovou regulací, množstevními omezeními obchodu a vyvlastňováním ruritánských investic v Laputánii? Nemohla by snad ruritánská armáda snadno porazit nicotné laputánské síly?

Přesně taková byla ideologie německých, italských a japonských válečných štváčů. Je třeba uznat, že z pohledu nového „neortodoxního" učení byli konzistentní. Intervencionismus vytváří hospodářský nacionalismus a hospodářský nacionalismus dává vzniknout bojechtivosti. Nemohou-li lidé a zboží překročit hranice, proč by jim armády neměly vydláždit cestu?

Ode dne, kdy Itálie v roce 1911 napadla Turecko, probíhaly boje nepřetržitě. Téměř vždy se někde na světě střílelo. Uzavřené mírové dohody byly v podstatě jen dohodami o příměří. Krom toho vázaly pouze armády mocností. Některé z malých zemí byly vždy ve válce. Mimo to docházelo k neméně zhoubným občanským válkám a revolucím.

Jak daleko jsme se to jen dnes dostali od doby pravidel mezinárodního práva vytvořených v dobách omezených válek! Moderní válka je nemilosrdná, nešetří těhotné ženy ani děti; zabíjí a ničí bez rozdílu. Nerespektuje práva neutrálních zemí. Miliony lidí jsou zabíjeny, zotročovány a vyháněny ze svých příbytků, v nichž jejich předci žili po staletí. Nikdo nedokáže předvídat, co nastane v další kapitole tohoto nekonečného boje.

Tento vývoj nemá příliš společného s atomovou bombou. Kořeny zla neleží ve výrobě nových, hrozivějších zbraní. Je jimi duch dobývání. Vědci pravděpodobně objeví způsoby obrany proti atomové bombě. Nic to však nezmění; pouze po krátkou dobu oddálí proces úplného zničení civilizace.

Moderní civilizace je produktem filozofie laissez faire. Není možné ji zachovat v rámci ideologie vládní všemocnosti. Uctívání státu vděčí za mnohé Hegelovu učení. Člověk ale může ponechat stranou mnohé z Hegelových neomlu-vitelných chyb, neboť Hegel také přišel s frází „marnost vítězství". Porazit agresora k nastolení trvalého míru nestačí. Důležité je zavrhnout ideologii, která války vytváří.

Výhrady, které vznášejí rozličné školy Socialpolitik proti tržnímu hospodářství, vycházejí z velmi chatrného ekonomického poznání. Stále dokola opakují ekonomy dávno vyvrácené omyly. Svádějí na tržní hospodářství problémy, jež jsou způsobovány antikapitalistickými politikami, které oni sami obhajují, a označují za nutné a prospěšné reformní kroky. Snaží se učinit tržní hospodářství odpovědné za nevyhnutelná selhání a nezdary intervencionismu.

Tito propagandisté musí ale nakonec uznat, že tržní hospodářství není přece jenom tak špatné, jak se jej „neortodoxní" teorie snaží vykreslit. Dodává statky. Ze dne na den zvyšuje množství a zlepšuje kvalitu výrobků. Vytváří bohatství, které nemá v historii obdoby. Z takzvaného sociálního pohledu, oponuje zastánce intervencionismu, však selhává. Neodstraňuje chudobu a nouzi. Je to systém, který uděluje privilegia menšině, vyšší třídě boháčů na úkor naprosté většiny obyvatelstva. Jedná se o systém nespravedlivý.

Úsilí o dosažení zisku musí být nahrazeno principem blahobytu. Pokusme se v rámci této argumentace vyložit koncept blahobytu způsobem, se kterým by se mohla ztotožnit naprostá většina neasketických lidí. Čím lépe se nám to bude dařit, tím více bude myšlenka blahobytu ztrácet jakýkoli konkrétní význam a obsah. Stane se z ní bezbarvá parafráze základní kategorie lidského jednání, totiž snaha o co největší odstranění nespokojenosti. Jelikož je všeobecně uznáváno, že tohoto cíle je možné lépe, či dokonce výlučně, dosáhnout prostřednictvím společenské dělby práce, lidé v rámci společenských vazeb spolupracují.