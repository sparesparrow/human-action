Peníze a kapitál; spoření a investování

Kapitál je počítán v penězích a představuje ve výkazech určitou sumu peněz. Ovšem kapitál se také může skládat z peněžních částek. Protože kapitálové statky jsou předmětem směny a tato směna se odehrává za stejných podmínek jako směna ostatních statků, i zde je nezbytná nepřímá směna a užití peněz. Žádný účastník tržního hospodářství se nemůže vzdát výhod, které přináší držba hotovosti. Držba hotovosti představuje pro jednotlivce nutnost nejen jako pro spotřebitele, ale i v jeho postavení kapitalisty a podnikatele.

Ti, kdo vidí v této skutečnosti něco matoucího nebo protimluvného, byli uvedeni v omyl špatným pochopením peněžní kalkulace a kapitálového účetnictví. Snaží se kapitálovému účetnictví přiřadit úkoly, kterých nemůže nikdy dosáhnout. Kapitálové účetnictví je duševním nástrojem kalkulování a počítání, vhodným pro jednotlivce a skupiny jednotlivců jednající v tržním hospodářství. Kapitál je možné spočítat pouze v rámci kapitálového účetnictví. Jediným úkolem, který může kapitálové účetnictví vykonat, je ukázat různým jednotlivcům jednajícím v tržním hospodářství, zda se peněžní vyjádření jejich fondů určených na získání kapitálu změnilo a do jaké míry. Pro ostatní účely je kapitálové účetnictví zcela nepoužitelné.

Pokud se člověk snaží zjistit velikost takzvaného volkswirtschaftliche kapitálu nebo společenského kapitálu, jenž se liší jak od kapitálových fondů různých jednotlivců, tak i od nesmyslného konceptu součtu kapitálových fondů různých jednotlivců, je člověk přirozeně znepokojen zdánlivým problémem. Ptá se, jaká je role peněz v tomto pojetí společenského kapitálu. Odhaluje významný rozdíl mezi kapitálem viděným z pohledu jednotlivce a z hlediska společnosti. Tato celá úvaha je však zcela mylná.

Je zjevně protimluvné odstranit odkaz na peníze z výpočtu objemu, který nemůže být spočítán jinak než v penězích. Je nesmyslné uchýlit se k peněžní kalkulaci ve snaze zjistit velikost, která nemá žádný význam v hospodářském systému, v němž nemohou být žádné peníze a žádné peněžní ceny pro výrobní faktory. Jakmile naše úvahy překročí rámec tržní společnosti, musí se vzdát jakéhokoli odkazu na peníze a peněžní ceny. Koncept společenského kapitálu lze považovat jen za soubor různých statků.

Není možné porovnávat dva různé soubory tohoto druhu jinak než prohlášením, že jeden z nich je užitečnější při odstraňování nespokojenosti pociťované celou společností než ten druhý. Protakový soubor nemůže být použito žádné peněžní vyjádření. Peněžní pojmy nemají žádný význam, pokud se týkají kapitálových problémů společenských systémů, v nichž není žádný trh pro výrobní faktory.

V posledních letech věnovali ekonomové zvláštní pozornost roli, kterou hraje držená hotovost v procesu spoření a kapitálové akumulace. O této roli byla předložena celá řada mylných závěrů.

Pokud jednotlivec nepoužívá peněžní částku na spotřebu, ale k nákupu výrobních faktorů, spoření je přímo přeměněno v akumulaci kapitálu. Pokud spořící jedinec použije své dodatečné úspory na zvýšení objemu jím držené hotovosti, protože to je podle jeho názoru nejvýhodnější způsob jejich užití, vyvolává tendenci k poklesu cen statků a růstu kupní síly peněžní jednotky. Pokud předpokládáme, že se nabídka peněz v tržním systému nemění, toto chování ze strany spořícího jednotlivce přímo neovlivní akumulaci kapitálu ani jeho použití pro rozšíření výroby.

Důsledek spoření tohoto jednotlivce, tj. přebytek vyrobených statků nad spotřebovanými statky, kvůli tomu, že hromadí peníze, nezmizí. Ceny kapitálových statků nerostou do výše, které by dosáhly, kdyby k tomuto hromadění nedošlo. Ovšem skutečnost, že je dostupných více kapitálových statků, není ovlivněna tím, že lidé usilují o zvýšení objemu jimi držené hotovosti. Pokud nikdo tyto statky nevyužívá – nespotřebovává kvůli dodatečnému spoření – na rozšíření svých spotřebních výdajů, zůstávají přírůstkem objemu dostupných kapitálových statků bez ohledu na jejich cenu.

Tyto dva procesy – zvýšení držby hotovosti některých lidí a zvýšení kapitálové akumulace – probíhají zároveň.

Pokles cen statků, za jinak stejných okolností, způsobuje pokles peněžního vyjádření kapitálu různých jednotlivců. To ovšem není totéž jako snížení nabídky kapitálových statků a nevyžaduje přizpůsobení výrobních činností domnělému zvýšení chudoby. Tato skutečnost pouze změní peněžní položky použité v peněžní kalkulaci.