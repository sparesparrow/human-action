V okamžiku přílivu horkých peněz neviděly soukromé banky v zemích, v nichž byly dočasně uloženy, nic špatného na tom, že s těmito penězi naložily obvyklým způsobem. Použily tyto dodatečné fondy ke zvýšení svých půjček podnikům. Neobávaly se důsledků, ačkoli věděly, že budou tyto prostředky vybrány, jakmile se objeví sebemenší pochybnosti o fiskální nebo monetární politice v dané zemi.

Nelikvidní pozice těchto bank byla jasná na první pohled: na jedné straně obrovské sumy, které mohli jejich klienti vybrat po krátké výpovědní lhůtě, na druhé straně půjčky podnikům, které budou splaceny později.

Jediným obezřetným způsobem, jak nakládat s horkými penězi, by bylo držet dostatečně vysoké rezervy zlata a zahraniční měny, aby bylo možné vyplatit celou částku v případě náhlého výběru těchto peněz. Tento způsob by pochopitelně vyžadoval, aby banky účtovaly svým zákazníkům poplatek za bezpečné přechovávání jejich fondů.

Vše uvedené se odkazuje na evropské podmínky. Americké podmínky se mohou lišit pouze technicky, nikoli ekonomicky.

Konečné zúčtování přišlo pro švýcarské banky jednoho zářijového dne roku 1936, kdy Francie devalvovala francouzský frank. Vlastníci horkých peněz se polekali; obávali se, že Švýcarsko by mohlo francouzský příklad následovat. Očekávalo se, že se budou všichni snažit přesunout své fondy do Londýna nebo New Yorku, nebo dokonce i do Paříže, které pro bezprostředně nadcházející týdny vypadaly z hlediska rizika znehodnocení měny bezpečněji. Švýcarské banky ovšem nebyly bez pomoci Národní banky schopny tyto prostředky vyplatit.

Půjčily je podnikům – velkou část podnikům v zemích, ve kterých byly kvůli devizovým regulacím jejich prostředky zablokovány. Jediným řešením bylo půjčit si od Národní banky. Vyplacení vkladatelé by okamžitě požádali Národní banku o vyplacení obdržených bankovek. Pokud by nemohla Národní banka tomuto požadavku vyhovět, opustila by zlatý standard a devalvovala švýcarský frank. Pokud by na druhou stranu Národní banka tyto bankovky vyplatila, ztratila by většinu svých rezerv. Výsledkem by byla panika.

Švýcaři by se snažili získat tolik zlata a zahraničních měn, kolik by bylo možné. Celý měnový systém země by se zhroutil.

Jedinou alternativou pro švýcarskou Národní banku by bylo nepomáhat soukromým bankám vůbec. To by se ovšem rovnalo platební neschopnosti nejvýznamnějších úvěrových ústavů v této zemi.

Proto neměla švýcarská vláda na vybranou. Měla pouze jediný prostředek, jak zabránit hospodářské pohromě: okamžitě následovat ostatní a devalvovat švýcarský frank. Věc nesnesla odkladu.

Velká Británie musela obecně vzato po vypuknutí války v září 1939 čelit podobným podmínkám. Londýnská City byla kdysi centrem světového bankovnictví. Již dávno tento význam ztratila. Ale cizinci a obyvatelé zemí Britského společenství stále drželi, i v předvečer války, značné krátkodobé vklady v britských bankách. Kromě toho tam existovaly velké vklady i kvůli centrálním bankám v „librové oblasti". Pokud by britská vláda všechny tyto účty prostřednictvím devizových regulací nezmrazila, plně by se projevila platební neschopnost britských bank.

Devizová regulace představovala pro banky skryté moratorium. Uchránila je před nepříjemným veřejným přiznáním, že nejsou schopny dostát svým závazkům.

Pohled inflacionistů na dějiny

Velmi rozšířená doktrína tvrdí, že postupné snižování kupní síly peněžní jednotky hrálo v dějinném vývoji rozhodující roli. Podle ní by lidstvo nikdy nedosáhlo své současné prosperity, kdyby nabídka peněz nevzrostla výrazně více než poptávka po nich. Říká se, že výsledný pokles kupní síly byl nezbytnou podmínkou hospodářského růstu. K intenzivnější dělbě práce a nepřetržitému růstu akumulace kapitálu, který zestonásobil produktivitu práce, mohlo dojít pouze ve světě s progresivním růstem cen. Inflace vytváří prosperitu a bohatství; deflace strádání a hospodářský rozvrat.

Zběžný pohled do politické literatury a na myšlenky, jež po staletí vedly měnové a úvěrové politiky, odhalí, že tento názor je přijímán téměř všeobecně. Přes všechna varování ze strany ekonomů jde stále o jádro hospodářské filozofie neodborníků. Neméně je také podstatou učení lorda Keynese a jeho následovníků na obou polokoulích.

Rozšířenost inflacionismu je do značné míry výsledkem hluboce zakořeněné nenávisti k věřitelům. Inflace je považována za spravedlivou, protože zvýhodňuje dlužníky na úkor věřitelů. Inflacionistický pohled na historii, kterým se musíme zabývat v tomto oddíle, je s těmito argumenty proti věřitelům spojen pouze velmi volně. Jeho závěr, že „expanzionismus" je hnací silou hospodářského pokroku a „restrikcionismus" je nejhorším ze všech zel, je většinou založen na jiných argumentech.