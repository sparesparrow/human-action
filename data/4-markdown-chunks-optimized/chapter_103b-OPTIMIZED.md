Rozdíl mezi úvěrovou expanzí a prostou inflací

Když jsme se zabývali důsledky úvěrové expanze, předpokládali jsme, že celý objem dodatečných fiduciárních prostředků vstoupí do tržního systému prostřednictvím úvěrového trhu v podobě půjček podnikům. Vše, co bylo prohlašováno o důsledcích úvěrové expanze, platí při splnění této podmínky.

Existují však případy, kdy jsou právní a technické metody úvěrové expanze použity pro postupy zcela odlišné, než je skutečná úvěrová expanze. Pro vládu je občas vzhledem k politickým a institucionálním možnostem výhodné využít jako náhražky za vydávání vládních neplnohodnotných peněz bankovních nástrojů. Ministerstvo financí si půjčuje od banky a banka mu poskytuje potřebné prostředky emisí dodatečných bankovek nebo poskytnutím úvěru na vládním bankovním účtu. Právně se banka stává věřitelem ministerstva financí.

Ve skutečnosti se celá transakce rovná inflaci neplnohodnotných peněz. Dodatečné fiduciární prostředky vstoupí na trh tím, jak ministerstvo financí platí za různé položky vládních výdajů. Právě tato dodatečná vládní poptávka přiměje podniky k rozšiřování jejich aktivit. Emise nově vytvořené sumy neplnohodnotných peněz neovlivňuje hrubou tržní úrokovou míru přímo, ať je výše úrokové míry placené vládou dané bance jakákoli.

K ovlivnění úvěrového trhu a hrubé tržní úrokové míry dochází, vedle vzniku kladné cenové prémie, pouze tehdy, dosáhne-li část z nově vytvořených neplnohodnotných peněz úvěrový trh v okamžiku, kdy ještě nebyly zcela vyčerpány všechny dopady na ceny statků a mzdové sazby.

Takové podmínky panovaly například ve Spojených státech během druhé světové války. Vedle politiky úvěrové expanze, kterou vláda zahájila ještě před začátkem války, si vláda ve velkém objemu půjčovala od obchodních bank. Technicky šlo o úvěrovou expanzi; v podstatě šlo o náhradu za emisi vládních neplnohodnotných státovek. V jiných zemích byly využity ještě složitější postupy. Tak například německý stát během první světové války prodával dluhopisy veřejnosti. Nákupy byly financovány Říšskou bankou, jež půjčila větší část prostředků nutných k jejich nákupu kupujícím dluhopisů, a tyto poskytnuté úvěry byly zajištěny kupovaným dluhopisem. Odhlédneme-li od malé části prostředků, kterou přispěl kupující z vlastních zdrojů, hrála banka i veřejnost v celé transakci pouze symbolickou roli.

Fakticky představovaly dodatečné bankovky nesměnitelné papírové peníze.

Těmto skutečnostem je nutné věnovat pozornost, aby nedošlo k záměně důsledků skutečné úvěrové expanze a vládou způsobené inflace neplnohodnotných peněz.

Měnová teorie hospodářského cyklu neboli teorie založená na oběžném úvěru

Teorie cyklických hospodářských výkyvů rozpracovaná britskou měnovou školou není uspokojivá ve dvou ohledech.

Zaprvé nedokázala rozpoznat, že oběžný úvěr může být poskytován nejen emisí bankovek nad rámec rezerv hotovosti držených bankami, ale také vytvářením bankovních vkladů, k nimž lze vypisovat šeky, nad rámec těchto rezerv. Následně tato škola nepochopila, že vklady vyplatitelné na požádání mohou být také užity jako nástroj úvěrové expanze. Tento omyl nemá příliš velkou váhu, protože může být snadno napraven.

Stačí zdůraznit skutečnost, že vše, co se vztahuje k úvěrové expanzi, platí pro všechny druhy úvěrové expanze bez ohledu na to, zda jsou dodatečné fiduciární prostředky představovány penězi nebo vklady. Učení měnové školy nicméně v době, kdy ještě nebyl tento zásadní nedostatek rozpoznán, inspirovalo britské zákony navržené za účelem zabránění návratu boomů způsobených úvěrovou expanzí a jejich nutným následkům, tj. depresím.

Peelův zákon z roku 1844 a jeho napodobeniny v jiných zemích nedosáhly cílů, o které se snažily, a tento neúspěch otřásl prestiží měnové školy. Bankovní škola nad ní zvítězila, aniž by se o to sama přičinila.

Druhá nedokonalost měnové teorie byla závažnější. Omezila své úvahy na problém odlivu peněz do zahraničí. Zabývala se pouze určitým případem, jmenovitě úvěrovou expanzí pouze v jedné zemi při neexistenci expanze v zemích ostatních, případně existenci expanze menšího rozsahu. To mohlo stačit k vysvětlení britských krizí první poloviny devatenáctého století. Jde však o povrchní vysvětlení. Podstatné otázky nikdo nepoložil. Nikdo se nepokusil objasnit následky všeobecné úvěrové expanze neomezené jen na určitý počet bank s omezenou klientelou.