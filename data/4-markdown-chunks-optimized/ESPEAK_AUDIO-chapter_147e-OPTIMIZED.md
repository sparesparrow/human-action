Chudoba je v Asii a jiných zaostalých zemích způsobena stejnými příčinami, které sužovaly životy lidí v počátcích západního kapitalismu. Zatímco rychle rostl počet obyvatel, politiky omezující výrobu zdržovaly přizpůsobení výrobních metod potřebám rostoucího počtu hladových krků. Ekonomové zastávající laissez faire, které vysokoškolské učebnice běžně označují za pesimisty a obhájce nespravedlivého sobectví vykořisťující buržoazie, budou mít navěky zásluhu na tom, že připravili cestu ekonomické svobodě, jež zvýšila průměrnou životní úroveň do dříve nevídaných výšin.

Ekonomie není, jak samozvaní „neortodoxní" obhájci vládní všemocnosti a totalitního diktátorství tvrdí, dogmatická. Ekonomie ani neschvaluje, ani neodmítá vládní opatření k omezení výroby a výstupu. Pouze považuje za svou povinnost objasnit dopady těchto opatření. Volba přijatých politik je na lidech. Chtějí-li dosáhnout cílů, o něž usilují, nesmějí ale při tomto rozhodování ignorovat učení ekonomie.

Určitě lze nalézt některé případy, ve kterých lidé mohou jistá omezující opatření ospravedlnit. Regulace ohledně předcházení požárům jsou omezující a zvyšují výrobní náklady. Omezení celkového výstupu, jež způsobují, představuje cenu, kterou platíme za vyhnutí se většímu neštěstí. Rozhodování o každém takovém opatření musí probíhat na základě úzkostlivého poměřování způsobených nákladů a výhod, které získáme. Žádný rozumný člověk snad proti takovému pravidlu nemůže mít výhrady.

Omezení jako privilegium

Každé vychýlení tržních dat vyvolává různé dopady na různé jedince a skupiny. Pro jedny představuje prospěch, pro druhé pohromu. Tyto dopady ustanou, až když se po nějaké době výroba přizpůsobí existenci nového jevu. Omezení výroby tak může navzdory tomu, že poškodí velkou většinu, dočasně určité skupině lidí prospívat. Pro lidi, kteří získají, je takovéto opatření ekvivalentem získání privilegia. Sami pak taková opatření vyžadují, protože se chtějí svému privilegiu těšit.

I zde nám pro ilustraci nejlépe poslouží příklad protekcionismu. Uvalení cla na dovoz výrobku poškozuje spotřebitele. Je ale vítáno domácími výrobci. Z jejich pohledu je skvělé, je-li zavedeno nové clo, nebo je-li stávající clo zvýšeno.

Totéž platí o mnoha jiných restriktivních opatřeních. Omezí-li vláda – ať již přímým omezením nebo fiskální diskriminací – velké podniky a korporace, posílí to konkurenční pozici malých podniků. Omezí-li působení velkých obchodů a řetězců, uvítají to malí obchodníci.

Musíme si ale uvědomit, že dopady opatření, které někteří vidí jako výhodu pro sebe, trvají pouze omezeně. V dlouhém období přestává přinášet udělené privilegium dotčené skupině výrobců zisky. Odvětví, které se těší této výhodě, láká nové podnikatele a jejich konkurence veškeré výhody privilegia odstraňuje. Úsilí získat privilegia je proto neukojitelné. Stále se tak snaží získat nová privilegia, protože ta stará ztrácejí na účinnosti.

Odstranění omezujících opatření, jejichž existenci se výrobní struktura již přizpůsobila, na druhé straně znamená nové vychýlení tržních dat a krátkodobý prospěch jedněch na úkor krátkodobého poškození druhých. Ukažme si fungování tohoto mechanismu na příkladě cla na jeden výrobek. Ruritánie před lety, řekněme v roce 1920, přijala clo na dovoz kůže. To představovalo prospěch pro podniky, které v této době působily v kožedělném průmyslu.

Po nějaké době se ale toto odvětví zvětšilo a nečekané zisky, kterých se kožedělníkům dostávalo v roce 1920 a v následujících letech, se vytratily. Zůstala pouze skutečnost, že část světové výroby kůže se přesunula z jiných míst, kde byla produkce na jednotku vstupů vyšší, do Ruritánie, kde byla výroba nákladnější. Obyvatelé Ruritánie platí vyšší ceny za kůži, než by jinak platili, kdyby clo neexistovalo. Zatímco je v Ruritánii větší část kapitálu a práce zaměstnána v kožedělném průmyslu, než by tomu bylo při svobodném obchodu s kůží, jiná domácí odvětví se zmenšila či přinejmenším bylo zabráněno jejich růstu. Méně kůže je dováženo ze zahraničí a menší množství ruritánských výrobků je vyváženo jako úhrada za dováženou kůži. Rozsah ruritánského zahraničního obchodu se snižuje. Ani jediný člověk na celém světě nemá ze zachování starého cla výhodu. Naopak. Každý je poškozen poklesem celkového výstupu produktivního lidského úsilí.

Kdyby takovou politiku, jakou přijala Ruritánie ohledně kůže, přijaly všechny státy ve vztahu k veškerému zboží v té nejpřísnější podobě, která by zcela odstranila mezinárodní obchod a zavedla v každé zemi autarkii, všichni lidé by byli zcela připraveni o výhody, jež jim přináší mezinárodní dělba práce.