To je samozřejmě názor, k němuž bajka o neutralitě peněz nutně vede. Celá teorie katalaxie, domnívali se, může být rozpracována za předpokladu, že existuje pouze přímá směna. Jakmile bude vytvořena, potom jediná věc, kterou bude třeba udělat, je „jednoduše" dosadit do systému zásad týkajících se přímé směny peněžní termíny. Toto závěrečné zkompletování katalaktického systému však nebylo považováno za příliš důležité.

Nepředpokládalo se, že by mohlo ve struktuře ekonomického učení cokoli podstatného změnit. V tehdejších představách bylo hlavním úkolem ekonomie studium přímé směny. To, co vedle toho zbývalo udělat, bylo v nejlepším případě pouze vyšetřit problémy se „špatnými" penězi.

Ve shodě s tímto názorem ekonomové chybně nekladli správný důraz na problémy nepřímé směny. Jejich pojetí monetárních problémů bylo povrchní; mělo pouze volnou vazbu na hlavní část jejich zkoumání tržního procesu. Zhruba na počátku dvacátého století byly problémy nepřímé směny celkem vzato vykázány na podřadné místo. Existovala katalaktická pojednání, která se monetárními záležitostmi zabývala pouze náhodně a povrchně, a existovaly knihy o měně a bankovnictví, které se dokonce ani nepokoušely zahrnout svůj předmět do struktury katalaktického systému. Na anglosaských univerzitách byly katedry ekonomie odděleny od kateder zabývajících se měnou a bankovnictvím a na většině německých univerzit byly monetární problémy téměř zcela ignorovány.

Teprve později si ekonomové uvědomili, že se některé z nejdůležitějších a nejsložitějších problémů katalaxie vyskytují v oblasti nepřímé směny a že ekonomická teorie, jež jim nevěnuje plnou pozornost, je žalostně nedokonalá. Když přišlo do módy zkoumání vztahů mezi „přirozenou úrokovou mírou" a „peněžní úrokovou mírou", nadvláda monetární teorie hospodářských cyklů a úplné zboření doktríny simultánnosti a stejnoměrnosti změn kupní síly peněz, bylo to známkou nového směru ekonomického myšlení.

Tyto nové myšlenky byly samozřejmě pokračováním práce, kterou slavně zahájili David Hume, Britská měnová škola, John Stuart Mill a Cairnes.

Ještě škodlivější byla druhá chyba, jež vznikla z nepozorného použití fiktivního konstruktu trhu s přímou směnou.

Zakořeněný omyl tvrdil, že směňované věci a služby mají stejnou hodnotu. Hodnota byla považována za objektivní, vnitřní vlastnost, která tkví ve věcech, a ne pouze za vyjádření dychtivosti různých lidí získat je. Tvrdilo se, že lidé nejdříve pomocí měření stanovili velikost hodnoty, která je zboží a službám vlastní, a pak přikročili k jejich směňování za množství zboží a služeb se stejně velkou hodnotou. Tento omyl znehodnotil Aristotelův přístup k ekonomickým problémům a – téměř na dva tisíce let – uvažování všech, pro něž bylo Aristotelovo mínění směrodatné.

Vážně to poškodilo úžasné výsledky klasických ekonomů a učinilo to naprosto jalovými díla jejich epigonů, zejména Marxovy spisy a spisy Marxovy školy. Základem moderní ekonomie je poznání, že rozdílnost hodnot přiřazených směňovaným předmětům je právě tím faktem, který vede k uskutečnění jejich směny. Lidé kupují a prodávají pouze proto, že si cení věcí, jichž se vzdávají, méně než těch, které získávají. Tím se pojem měření hodnoty stává bezcenným.

Aktu směny nepředchází ani ho nedoprovází žádný proces, který bychom mohli nazvat měřením hodnoty. Jednotlivec může dvěma věcem přiřadit stejnou hodnotu; pak ale nemůže k žádné směně dojít. Pokud je ale v ohodnocení rozdíl, pak všechno, co o něm může být řečeno, je, že jedna je ceněna výše, že je jí dávána přednost před druhou. Hodnoty a hodnocení jsou intenzivní, a nikoli extenzivní veličiny. Neumožňují myšlenkové uchopení za použití kardinálních čísel.

Tato falešná představa, že hodnoty jsou měřitelné a že jsou skutečně měřeny během provádění hospodářských transakcí, byla tak hluboce zakořeněna, že omylu, který z ní vyplynul, padli za oběť dokonce ti nejpřednější ekonomové. I Friedrich von Wieser a Irving Fisher považovali za nesporné, že musí existovat něco jako měření hodnoty a že ekonomové musí být schopni určit a vysvětlit metodu, pomocí které se taková měření provádějí.