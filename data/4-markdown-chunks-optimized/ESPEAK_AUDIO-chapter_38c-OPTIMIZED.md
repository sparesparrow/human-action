dlouhodobých zájmů jednotlivců, společenských skupin a národů ideologií nesmiřitelného třídního střetu a mezinárodních konfliktů. Lidé spolu navzájem bojují, protože jsou přesvědčeni, že vyhlazení a likvidace nepřátel je jediným prostředkem, jak hájit vlastní prospěch.

Společenské důsledky darwinismu. Škola sociálního darwinismu říká, že evoluční teorie, tak jak byla vysvětlena Darwinem, jasně ukazuje, že v přírodě neexistují takové věci, jako je mír a úcta k životům a blahobytu jiných. V přírodě vždy dochází k boji a nemilosrdnému vyhlazování slabých, kteří se sami nedokážou ubránit. Liberální plány na věčný mír – jak ve vnitřních, tak v zahraničních vztazích – jsou prý výsledkem iluzorního rozumování v rozporu s přirozeným pořádkem.

Avšak pojem boje o existenci, jak si ho Darwin vypůjčil od Malthuse a použil ve své teorii, musí být chápán v metaforickém smyslu. Jeho podstatou je, že živá bytost aktivně vzdoruje silám, které jsou pro její vlastní život zhoubné. Tento odpor, má-li být úspěšný, musí být úměrný vnějším podmínkám, v nichž se daná bytost musí udržet. Nemusí to vždy být vyhlazovací válka jako v případě vztahů mezi lidmi a mikroby, které způsobují onemocnění. Rozum ukázal, že pro člověka je nejvhodnějším prostředkem pro zlepšení jeho podmínek spolupráce ve společnosti a dělba práce.

Jsou to hlavní nástroje člověka v jeho boji o přežití. Avšak fungují pouze tam, kde je mír. Války, občanské války a revoluce jsou pro úspěch člověka v boji o existenci zničující, protože rozkládají aparát spolupráce ve společnosti.

Rozum a rozumné chování se nazývá nepřirozeným. Křesťanská teologie zavrhla živočišné funkce lidského těla a popsala „duši" jako něco mimo všechny biologické jevy. V přehnané reakci na tuto filozofii jsou někteří modernisté náchylní bagatelizovat všechno, čím se člověk liší od zvířat. V jejich očích je lidský rozum podřadnější než zvířecí instinkty a pudy; je nepřirozený, a proto špatný. Termíny racionalismus a rozumné chování u nich mají hanlivý význam. Dokonalý člověk, skutečný člověk, je bytost, která více než rozum poslouchá své pravěké instinkty.

Zjevnou pravdou je, že rozum – nejcharakterističtější vlastnost člověka – je také biologickým jevem. Není ani více, ani méně přirozený než jakákoli jiná vlastnost druhu homo sapiens, například vzpřímené držení těla nebo kůže bez srsti.

Úloha myšlenek

Lidský rozum

Rozum je zvláštní a charakteristickou vlastností člověka. Praxeologie si nemusí klást otázku, zda je rozum vhodným nástrojem pro poznání konečné a absolutní pravdy. Zabývá se rozumem pouze v té souvislosti, jak umožňuje člověku jednat.

Všechny věci, které jsou živnou půdou lidských citů, vnímání a pozorování, se dějí také před smysly zvířat. Avšak pouze člověk má schopnost transformovat podněty smyslů na pozorování a zkušenost. A pouze člověk umí sestavit různá pozorování a zkušenosti do vnitřně soudržného systému.

Před jednáním předchází myšlení. Myšlení znamená uvažovat dopředu o budoucím jednání a zpětně o jednání v minulosti. Myšlení a jednání jsou neoddělitelné. Každé jednání je vždy založeno na určité myšlence o příčinných vztazích. Ten, kdo přemýšlí o příčinných vztazích, přemýšlí o zásadách. Jednání bez přemýšlení, praxe bez teorie jsou nepředstavitelné. Úvahy mohou být chybné a teorie nesprávná; myšlení a vytváření teorie však nechybí u žádného jednání. Na druhé straně je přemýšlení vždy přemýšlením o potenciálním jednání.

Dokonce i ten, kdo vymýšlí čistou teorii, předpokládá, že tato teorie je správná, tj. že jednání ve shodě s ní by vedlo k důsledku, který lze předpokládat z příslušného učení. Pro logiku není podstatné, zda je takové jednání uskutečnitelné, či nikoli.

Přemýšlí vždy jednotlivec. Společnost nepřemýšlí o nic víc, než nakolik ji jednotlivci ovlivňují. Vývoj lidského myšlení od naivního uvažování primitivního člověka k jemnějšímu přemýšlení moderní vědy se uskutečnil v rámci společnosti. Samotné myšlení je však vždy činem jednotlivce. Existuje společné jednání, ale ne společné myšlení. Existuje pouze tradice, která uchovává myšlenky a předává je ostatním jako podnět k jejich přemýšlení. Člověk však nemá jiný prostředek k tomu, aby si přivlastnil myšlenky svých předchůdců, než je znovu promyslet. Pak je samozřejmě v situaci, kdy musí pokračovat v otcových šlépějích na základě myšlenek jeho předchůdců. Hlavním nástrojem tradice je slovo. Myšlení je spojeno s jazykem a naopak. Představy se vyjadřují v termínech. Jazyk je nástrojem myšlení, stejně jako je nástrojem společenského jednání.