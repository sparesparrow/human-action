Císaři byli znepokojeni tímto vývojem, který podkopal finanční a vojenskou moc jejich vlády. Jejich opatření směřující k nápravě však byla neúčinná, jelikož nesměřovala k jádru problému. Nátlak a donucení, ke kterým se uchýlili, nemohl zvrátit trend ke společenské dezintegraci, jež byla naopak způsobena přílišným nátlakem a donucením. Nikdo z Římanů si nebyl vědom skutečnosti, že celý tento proces byl vyvolán vládním zasahováním do cen a zlehčováním měny. Vyhlašování císařských zákonů proti obyvatelům měst, kteří raději opustili město a usadili se na venkově, bylo marné. Systém leiturgií, veřejných služeb poskytovaných bohatými občany, pouze rozklad dělby práce urychlil. Ani zákony o speciálních povinnostech majitelů lodí nezabránily úpadku mořeplaveckého umění, stejně jako zákony upravující obchodování s obilím nedokázaly zastavit snižující se dodávky zemědělských produktů do měst.

Úžasná antická civilizace zahynula, jelikož nedokázala přizpůsobit své morální zásady a svůj právní systém požadavkům tržního hospodářství.

Společenský řád je odsouzen ke zkáze, jsou-li činnosti, jež jeho běžné fungování vyžaduje, odmítnuty morálními standardy, prohlášeny zákony za nelegální a trestány jako zločiny soudy a policií. Římská říše se rozpadla v prach, protože jí chyběl duch liberalismu a svobodného podnikání. Politika intervencionismu a její politický protějšek, princip Vůdce, způsobily rozpad mocné říše a nutně tak vždy rozloží a zničí jakoukoli společnost, která se k těmto principům přikloní.

Minimální mzdové sazby

Zvyšování ceny práce pomocí vládního nařízení, násilné akce či hrozby takového jednání ze strany odborů patří k nejzákladnějšímu arzenálu intervencionistických politiků. Zvýšení mzdových sazeb nad úroveň, které by dosáhly na neomezovaném trhu, je považováno za postulát věčných zákonů morálky a ekonomickou nutnost.

Když se někdo odváží toto etické a ekonomické dogma zpochybnit, je okamžitě označen za zvrhlého a nevzdělaného. Mnozí naši současníci pohlížejí na pracující, kteří jsou tak nerozumní, že se v době stávky rozhodnou pracovat, stejným způsobem, jako se lidé z primitivních kmenů dívali na ty, kteří porušili kmenová tabu. Miliony lidí jásají, když jsou tito stávkokazové po zásluze stávkujícími ztrestáni, zatímco policie, veřejní právní zástupci a trestní soudy zachovávají důstojnou neutralitu nebo se dokonce veřejně přiklánějí na stranu stávkujících.

Tržní mzda má tendenci dosáhnout výše, při které všichni, kdo jsou ochotni mzdu vydělat, najdou práci, a všichni, kdo jsou ochotni pracující zaměstnat, mohou najmout, kolik lidí jen chtějí. Trh má tendenci dosáhnout toho, čemu se dnes říká plná zaměstnanost. Nedochází-li k zásahům vlády ani odborů do trhu práce, existuje zde pouze dobrovolná či katalaktická nezaměstnanost. Jakmile se ale objeví vnější tlak, ať již ze strany vlády nebo odborů, který způsobí ustavení mzdy na vyšší úrovni, vzniká institucionální nezaměstnanost.

Zatímco na neomezovaném trhu převládá tendence k odstranění katalaktické nezaměstnanosti, institucionální nezaměstnanost nemůže vymizet, dokud se bude vládě či odborům dařit prosazovat svou vůli. Vztahuje-li se minimální mzda pouze na některá povolání, zatímco ostatní sektory jsou ponechány svobodné, ti, kdo přijdou o práci v regulovaném sektoru, se přesunou do sektorů ostatních a zvýší tam nabídku práce.

Když se vliv odborů omezil pouze na vesměs kvalifikovanou práci, způsobený nárůst mezd nevedl k institucionální nezaměstnanosti. Pouze způsobil snížení mezd v těch odvětvích, ve kterých odbory nefungovaly efektivně nebo vůbec neexistovaly. Nárůst mezd členů odborů byl doprovázen poklesem mezd pracovníků, kteří v odborech nebyli. S růstem vládních zásahů do mezd a vládní podpory odborů se podmínky změnily. Institucionální nezaměstnanost se stala chronickým a trvalým jevem.

V roce 1930 lord Beveridge, který se později stal zastáncem zásahů vlády a odborů do trhu práce, napsal, že potenciální dopady „politiky vysokých mezd" na vznik nezaměstnanosti „nepopírá žádný odborník znalý věci".