Duopol a oligopol nejsou zvláštním případem monopolních cen, ale pouze zvláštním druhem metod použitých pro zavedení monopolní ceny. Dva lidé nebo více lidí vlastní celou zásobu. Všichni chtějí prodávat za monopolní ceny a příslušně omezit svůj celkový prodej. Z nějakých důvodů však nechtějí jednat ve shodě. Každý z nich jde svou vlastní cestou bez jakékoli formální nebo tiché dohody s konkurenty. Každý z nich však také ví, že jeho konkurenti zamýšlejí monopolní omezení prodeje, aby dosáhli vyšších jednotkových cen a specifického monopolního výnosu. Každý z nich pečlivě sleduje chování svých konkurentů a snaží se své plány přizpůsobit jejich jednání.

Výsledkem je posloupnost tahů a protitahů, vzájemné přechytračování, jehož výsledek závisí na osobní vychytralosti soupeřících stran. Duopolisté a oligopolisté mají na paměti dva cíle: na jedné straně najít monopolní cenu, která by byla nejvýhodnější pro prodávající, a přesunout co možná největší část břemene omezování objemu prodeje na své protivníky.

Právě proto, že se nedohodnou na kvótách omezeného množství prodeje, které by byly přiděleny každé straně, nejednají ve shodě, jak to dělají členové kartelu.

Duopol a oligopol nesmíme zaměňovat s neúplným monopolem nebo se soutěžením, které si klade za cíl ustavení monopolu. V případě neúplného monopolu je pouze monopolistická skupina ochotna omezit prodej, aby dosáhla převahy monopolní ceny; ostatní prodejci odmítají prodej omezit. Avšak duopolisté i oligopolisté jsou ochotni stáhnout z trhu část své nabídky.

V případě prudkého snížení ceny chce jedna skupina A dosáhnout plného nebo neúplného monopolu tím, že donutí všechny konkurenty (nebo jejich většinu), které označíme B, aby odešli z podnikání. Snižuje ceny na takovou úroveň, že její zranitelnější konkurenty začne prodej ruinovat. A může při prodeji za tuto nízkou sazbu také utrpět ztrátu. Je však schopna snášet takové ztráty delší dobu než ostatní a je si jista, že si je později vynahradí hojnými monopolními výnosy. Tento proces nemá s monopolními cenami nic společného. Je to plán na dosažení monopolního postavení.

Člověk se může ptát, jestli duopol a oligopol mají praktický význam. Zúčastněné strany totiž zpravidla dojdou alespoň k tiché shodě na kvótách redukovaných objemů prodeje.

Monopolizovaným statkem, jehož částečné stažení z trhu způsobilo, že převládají monopolní ceny, může být buď statek nejnižšího řádu, nebo statek vyššího řádu, výrobní faktor. Může spočívat v kontrole technologických znalostí, které jsou nutné pro výrobu, „výrobní receptury". Takové receptury jsou zpravidla volným statkem, protože jejich schopnost vyvolávat určité účinky je neomezená. Mohou se stát ekonomickým statkem pouze tehdy, jsou-li monopolizovány a je-li jejich užití omezeno. Jakákoli cena zaplacená za služby poskytované recepturou je vždy monopolní cenou.

Není podstatné, jestli je omezení užití receptury umožněno institucionálními podmínkami – např. patentovými a autorskými zákony – nebo skutečností, že je vzorec držen v tajnosti a jiným lidem se nedaří ho odhalit.

Komplementární výrobní faktor, jehož monopolizace může vést ke vzniku monopolních cen, může spočívat také v tom, že někdo dostane příležitost podílet se na výrobě zboží, které spotřebitelé znají, a tato spolupráce má pro ně zvláštní význam. Tato příležitost může být dána buď podstatou příslušných statků či služeb, nebo institucionálním ustanovením, jakým může být ochrana obchodních značek. Důvody, proč si spotřebitelé cení příspěvku nějakého člověka nebo firmy tak vysoko, jsou velice různé.

Může to být: zvláštní důvěra, které se příslušný jednotlivec nebo firma těší na základě předchozí zkušenosti; pouhé nepodložené zaujetí nebo chyba; snobismus; magický nebo metafyzický předsudek, jehož neopodstatněnosti se rozumnější lidé smějí. Značkový lék se nemusí lišit od jiných neznačkových sloučenin ani chemickým složením, ani fyziologickým účinkem. Pokud však kupující této obchodní značce připisují zvláštní význam a jsou ochotni zaplatit za takto označené výrobky vyšší cenu, pak může prodávající – pokud je stav poptávky příhodný – profitovat z monopolních cen.

Monopol, který monopolistovi umožňuje omezit nabízené množství, aniž by došlo k protiakci ze strany jiných lidí, může spočívat ve větší produktivitě faktoru, který má k dispozici, ve srovnání s nižší produktivitou odpovídajícího faktoru, jejž mají jeho potenciální konkurenti. Je-li rozdíl mezi vyšší produktivitou jeho nabídky monopolizovaného faktoru a nabídek potenciálních konkurentů dostatečně velký, aby vznikla monopolní cena, vede to k situaci, které můžeme říkat mezní monopol.