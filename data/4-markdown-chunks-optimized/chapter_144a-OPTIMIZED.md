Část 6

Narušená tržní ekonomika

Soukromé vlastnictví výrobních prostředků (tržní ekonomiku či kapitalismus) a veřejné vlastnictví výrobních prostředků (socialismus či komunismus nebo „plánování") lze snadno odlišit. Každý z těchto dvou systémů společenské organizace je možné přesně a jednoznačně popsat a definovat. Nelze je nikdy vzájemně směšovat, nelze je spojit či kombinovat. Neexistuje žádná postupná přeměna jednoho v druhý. Tyto systémy jsou vzájemně neslučitelné. Hovoříme-li o jedněch výrobních prostředcích, mohou být buď v soukromých či ve státních rukou.

Pokud v rámci jednoho systému společenské kooperace jsou pouze některé výrobní prostředky ve veřejném vlastnictví, zatímco ostatní se nacházejí v soukromých rukou, nejedná se o žádný smíšený systém spojující socialismus a soukromé vlastnictví. Takový systém zůstává za předpokladu, že socializovaný sektor není od nesocializovaného sektoru zcela oddělen a nefunguje v přísné autarkii, tržní společností.

V opačném případě oba systémy – kapitalistický a socialistický – koexistují nezávisle vedle sebe. Veřejně vlastněné podniky fungující v rámci systému, kde existují soukromě vlastněné podniky a trh, a socializované země směňující zboží a služby s nesocialistickými zeměmi, jsou součástí systému tržní ekonomiky. Podrobují se zákonu trhu a mají možnost se uchýlit k ekonomické kalkulaci.