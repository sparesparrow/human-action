Vše výše uvedené bylo řečeno ve vztahu k dopadům jakéhokoli zvýšení nabídky skutečných peněz, jestliže tato dodatečná nabídka dosáhne úvěrového trhu v rané fázi svého přílivu do tržního systému. Pokud tato dodatečná nabídka zvýší množství peněz nabízených k vypůjčení v okamžiku, kdy ještě nebyly ovlivněny ceny statků a peněžní vztah, její důsledky jsou stejné jako v případě úvěrové expanze. Ve své analýze problému úvěrové expanze završuje katalaxie pojednání o teorii peněz a úroku.

Nepřímo vyvrací letité omyly týkající se úroku a boří nereálné plány na zrušení úroku pomocí peněžní nebo úvěrové reformy.

Odlišnost úvěrové expanze od zvýšení nabídky peněz, objevující se v hospodářství využívajícím pouze komoditní peníze a vůbec žádné fiduciární prostředky, je dána rozdílností objemu zvýšení a časové posloupnosti jejich dopadů na různé části trhu. I prudké zvýšení produkce drahých kovů nemůže nikdy dosáhnout rozsahu, kterého může dosáhnout úvěrová expanze. Zlatý standard byl efektivní překážkou úvěrové expanzi, protože nutil banky nepřekročit určité hranice jejich expanzionistických snah.

Inflační možnosti zlatého standardu byly drženy v rozumných mezích proměnlivosti těžby zlata. Navíc pouze část dodatečného zlata okamžitě zvýšila zásobu nabízenou na úvěrovém trhu. Větší část se promítla nejprve do cen statků a mzdových sazeb a úvěrový trh ovlivnila až v pozdějších fázích inflačního procesu.

Neustálé zvyšování množství komoditních peněz vykonávalo na úvěrový trh stálý expanzionistický tlak. Hrubá tržní úroková míra byla v průběhu posledních století trvale ovlivňována přílivem dodatečných peněz na úvěrový trh. Tento tlak byl pochopitelně v posledních sto padesáti letech v anglosaských zemích a posledních sto let v zemích na evropském kontinentu vysoce převýšen důsledky souběžného vývoje oběžného úvěru poskytovaného bankami vedle jejich – čas od času opakovaných – přímočarých snah o snížení hrubé tržní úrokové míry zesílenou úvěrovou expanzí.

Ve stejném čase tak působily tři tendence ke snížení hrubé tržní úrokové míry a vzájemně se posilovaly. Jedna z nich byla výsledkem stálého zvyšování množství komoditních peněz, druhá výsledkem spontánního vývoje fiduciárních prostředků v bankovních operacích a třetí efektem úmyslných politik zaměřených proti úroku, prosazovaných vládami a schvalovaných veřejným míněním.

Je pochopitelně nemožné kvantitativně zjistit důsledky jejich vzájemného působení a příspěvek každé z nich; odpověď na tuto otázku může být poskytnuta jen rozuměním dějinám.

Katalaktické uvažování nám může ukázat pouze to, že nepatrný, ale neustálý tlak na hrubou tržní úrokovou míru pocházející z nepřetržitého zvyšování množství zlata a také z mírného zvyšování objemu fiduciárních prostředků, který není přehnán a zesílen účelovou politikou snadno dostupných peněz, může být vyrovnán přizpůsobujícími silami přítomnými v tržním hospodářství. Přizpůsobivost podnikání, která není záměrně mařena silami pocházejícími z oblastí mimo trh, je dostatečně silná k vyrovnání důsledků způsobených těmito mírnými poruchami na úvěrovém trhu.

Statistici se pokoušeli svými metodami zkoumat dlouhé vlny hospodářských výkyvů. Tyto snahy jsou zbytečné. Historie moderního kapitalismu představuje plynulý hospodářský pokrok, opakovaně narušovaný horečnatými boomy a jejich následky, depresemi. Je možné statisticky odlišit tyto opakující se oscilace od obecného trendu zvyšování objemu investovaného kapitálu a množství vyrobeného výstupu. Není však možné odhalit jakékoli opakující se kolísání v obecném trendu samotném.

Oblíbenost inflace a úvěrové expanze, rozhodující zdroj opakovaných snah zvýšit prosperitu lidí pomocí úvěrové expanze, a tedy i příčina cyklických výkyvů hospodářství, se jasně projevuje v obvyklé terminologii. Boom je nazýván dobrou událostí, prosperitou a rozmachem. Jeho nevyhnutelné důsledky, přizpůsobení podmínek skutečným tržním datům, jsou nazývány krizí, propadem, špatnou událostí, depresí.

Lidé se bouří proti pochopení toho, že rušivý prvek má být spatřován v mylných investicích a nadměrné spotřebě v době boomu a že je takový uměle vyvolaný boom odsouzen k nezdaru. Hledají kámen mudrců, jenž by umožnil jeho trvání.