Hayek a přeměna ekonomie na London School of Economics

V roce 1930 zbývala již jen jedna, zdánlivě nedobytná, akademická pevnost mengerovské ekonomie v Evropě: katedra ekonomie na London School of Economics (LSE) vedená Robbinsem. Na jiném místě Evropy se však již schylovalo k událostem, které měly prudce a od základů změnit charakter ekonomie na LSE.

Na počátku třicátých let se začala rakouská škola z Rakouska pomalu vytrácet, jelikož atraktivnější vyhlídky v zahraničí nebo nacionálně-socialistická hrozba Anschlussu vedly k emigraci rakouských ekonomů do Velké Británie (Hayek a Rosenstein-Rodan), Spojených států (Machlup, Haberler a Morgenstern) nebo Švýcarska (Mises). Je až ironické, že tato velká migrace rakouských ekonomů byla třetím faktorem, který přispěl k úpadku mengerovské tradice, zvláště pak ve Velké Británii. Pod vlivem Hayeka totiž začali ekonomové na LSE, a zejména John Hicks, představovat anglo-americkým ekonomům walrasovskou teorii všeobecné rovnováhy, jak ji reformuloval Pareto.

Ingrao a Israel vnímavě popisují Hayekovu klíčovou roli v raném vývoji anglo-americké verze teorie všeobecné rovnováhy:

Problém, jenž fascinoval Hayeka, byl ten, který ponechali Walras a Pareto nevyřešen: možnost vytvoření přesvědčivého výkladu cyklických výkyvů, který nebude pouze udržovat jádro teorie rovnováhy, ale bude ho brát jako výchozí bod. Ve svých londýnských přednáškách začínal právě konceptem všeobecné tržní rovnováhy a hlásal její klíčovost pro ekonomickou analýzu. Přestože Hayek neposkytl žádnou formalizaci svých teorií, obsahovala jeho teorie rovnováhy mnoho cenných návrhů, jež byly dále rozpracovávány v literatuře 40. a 50. let.

Myšlenka mezi-časové rovnováhy, později axiomaticky definována Arrowem a Debreuem, získávala obrysy v jeho spisech z dvacátých a třicátých let. Nejlepším úvodem do podrobněji zpracovaného představení obsahu Value and Capital je zřejmě Hicksův vlastní náčrt rozkolu, který se v jistý okamžik objevil mezi jeho a Hayekovým výzkumným programem.

Přestože Hicks četl Pareta už před svým setkáním s Hayekem, tvrdil, že Hayekovo učení ho povzbudilo, aby začal „ještě jednou od Pareta". Co se týče linie jeho prací, již sledoval během 30. let, a která vyvrcholila sepsáním Value and Capital, Hicks přiznává: „Nezačínal jsem z Keynese; začínal jsem z Pareta a Hayeka." Sám Hayek pohlížel na analýzu teorie hodnoty ve Value and Capital pomocí mezních měr substituce a indiferenčních křivek jako na „konečné slovo ve více než půl století dlouhé diskusi v tradici rakouské školy".