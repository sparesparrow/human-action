Lidé obšírně vykládají o údajné vládní podpoře výroby. Vláda ale nemá schopnost podpořit jednu část výroby bez toho, aby neomezila výrobu jinde. Vláda pouze odebírá výrobní faktory z oblastí, ve kterých by je zaměstnal neomezovaný trh, a směruje je do výroby někde jinde. Jen málo záleží na tom, jaké administrativní procedury vláda k uskutečnění tohoto kroku zvolí. Může otevřeně dotovat nebo zakrýt dotaci schválením cla, a tím přinutit lidi náklady uhradit.

Rozhodující je to, že lidé jsou nuceni obětovat jisté uspokojení, jehož si cení více, a získávají uspokojení, jehož si cení méně. U kořenů argumentů ve prospěch intervencionismu nalézáme vždy myšlenku, že vláda či stát jsou entity stojící vně či nad společenskými výrobními procesy, že vlastní něco, co nebylo formou daní odebráno lidem, a že mohou tyto mytické prostředky utratit na určené projekty.

Zde máme co do činění s bajkou o Santa Clausovi, ze které učinil důvěryhodnou součást ekonomické teorie lord Keynes a kterou ochotně přijali za svou všichni ti, kteří se domnívají, že budou z vládních programů osobně profitovat. Proti těmto populárním omylům je třeba vždy zdůrazňovat skutečnost, že vláda může utratit či investovat jen to, co odebere svým občanům, a že její dodatečné výdaje a investice v celé své výši omezují výdaje a investice občanů.

Přestože není v moci vlády učinit lidi prostřednictvím zásahu do podnikání bohatšími, je v její moci jejich bohatství pomocí omezení výroby snížit.

Cena za omezení výroby

Skutečnost, že omezení výroby nevyhnutelně vede k omezení uspokojení jednotlivců, neznamená, že takové omezení je nutně třeba považovat za špatné. Vláda nesahá k omezení výroby ze zlého úmyslu. Chce dosáhnout jistých cílů a domnívá se, že omezení výroby může sloužit jako vhodný prostředek k dosažení jejího plánu. Zhodnocení politik omezujících výrobu proto závisí na zodpovězení dvou otázek: Jsou nástroje zvolené vládou vhodné k dosažení požadovaných cílů? Stojí uskutečnění tohoto cíle za strádání občanů?

Při pohledu na odpovědi na tyto otázky se na omezení výroby díváme jako na daně. Platba daní také přímo snižuje uspokojení daňového poplatníka. Jedná se ale o cenu, kterou platí za služby poskytované vládou společnosti, a tedy každému jejímu členu. Pokud vláda plní své společenské funkce a daně nepřesáhnou výši nutnou k zajištění hladkého fungování vládního aparátu, jsou nutnými náklady a samy se zaplatí.

Vhodnost tohoto přístupu při hodnocení kroků omezujících výrobu se ukáže obzvláště ve všech těch případech, kdy se k omezení výroby přistoupí jako k náhražce za zdanění. Velká část výdajů na národní obranu je hrazena ministerstvem financí z veřejných příjmů. Někdy je ale zvolen jiný způsob. Někdy se stává, že připravenost země odvrátit útok nepřítele závisí na existenci jistých typů průmyslu, které by na svobodném trhu neexistovaly.

Tyto podniky musí být dotovány, a tyto dotace je třeba považovat za obyčejný výdaj na zbrojení. Jeho povaha se nezmění, poskytne-li vláda dotaci těmto podnikům nepřímo prostřednictvím dovozního cla pro dotčené výrobky. Jediným rozdílem je pouze to, že spotřebitelé jsou poté přímo zatíženi danými náklady, zatímco v případě vládní dotace by tyto náklady uhradili nepřímo prostřednictvím vyšších daní.

Při přijímání opatření k omezení výroby si vlády a parlamenty jsou zřídkakdy vědomy důsledků svých zásahů do podnikání. Pouze lehkovážně předpokládají, že ochranná cla mohou zvýšit životní úroveň země, a zatvrzele odmítají uznat správnost ekonomického učení týkajícího se dopadů protekcionismu. Odmítnutí protekcionismu ekonomy je nevyvratitelné a nijak nesouvisí s politickým přesvědčením. Ekonomové totiž netvrdí, že protekcionismus je špatný z pohledu nějakého předpojatého názoru.

Pouze ukazují, že ochranářství nemůže dosáhnout těch cílů, které zpravidla vláda pomocí této politiky dosáhnout chce. Ekonomové nezpochybňují konečný cíl snahy vlády; pouze odmítají prostředky zvolené k uskutečnění zvoleného cíle.

K nejpopulárnějším opatřením k omezení výroby patří zákonodárství na ochranu pracovní síly. I zde se vlády a veřejné mínění krutě mýlí při hodnocení jeho dopadů. Věří, že omezení pracovní doby a zákaz dětské práce zcela dopadne na zaměstnavatele a pro příjemce mezd představuje „sociální výhody". To ovšem platí pouze do té míry, do jaké tyto zákony snižují nabídku práce, a tedy zvyšují mezní produktivitu práce oproti mezní produktivitě kapitálu. Pokles nabídky práce ale také snižuje celkové množství vyrobeného zboží, a tím i průměrnou spotřebu na hlavu.

Celková velikost koláče se zmenšuje, ale část menšího koláče, která připadá na příjemce mezd, je proporcionálně větší, než kolik by získali z většího koláče; spolu s tím se zmenšuje část, která připadne kapitalistům.