Typický průběh úvěrové expanze byl až do doby před několika desetiletími určen těmito dvěma faktory: šlo o úvěrovou expanzi v podmínkách zlatého standardu a nejednalo se o výsledek koordinované aktivity různých vlád a centrálních bank, jejichž chování tyto vlády řídily. První z uvedených skutečností znamenala, že vlády nebyly ochotny zrušit směnitelnost národních bankovek v pevně stanovené paritě. Z druhé skutečnosti vyplývala neexistence kvantitativní jednotnosti ve výši úvěrové expanze.

Některé země prováděly větší expanzi a jejich banky následně musely čelit nebezpečí značného odlivu zlatých rezerv a deviz. Tyto banky tak byly kvůli záchraně svých měn nuceny přistoupit k drastické úvěrové restrikci. Daly tedy vzniknout panice a způsobily depresi na domácím trhu. Tato panika se velmi rychle rozšířila do ostatních zemí. Podnikatelé v těchto zemích se vylekali a zvýšili velikost svých úvěrů, aby v případě potřeby měli dostatek likvidních prostředků.

A právě tento nárůst poptávky po nových úvěrech přiměl měnové úřady jejich zemí, již tak zneklidněné krizí v první zemi, také se uchýlit k úvěrové kontrakci. Deprese se tak stala během několika dnů či týdnů mezinárodním jevem.

Devalvační politika tento typický sled událostí do jisté míry změnila. Měnové autority se při existenci hrozby odlivu zlata ze země ne vždy uchylují k úvěrové restrikci a ke zvýšení úrokové míry stanovené systémem centrálního bankovnictví. Devalvují. Devalvace ale problém neřeší. Jestliže vládě nezáleží na tom, v jakém rozsahu stoupnou směnné kurzy, může po jistou dobu i nadále úvěrovou expanzi provádět. Jednoho dne ale přijde závěrečná fáze boomu a rozvrátí měnový systém této země.

Chce-li se na druhou stranu vláda vyhnout nutným opětovným a zvyšujícím se devalvacím, musí svou domácí měnovou politiku provádět tak, aby její úvěrová expanze nebyla větší než úvěrová expanze ostatních zemí, s jejichž měnami chce zachovat stabilní směnný kurz.

Mnozí ekonomové se domnívají, že pokusy vlád provádět úvěrovou expanzi vždy způsobí stejné, téměř pravidelné střídání období rozvoje hospodářství a následné deprese. Předpokládají, že dopady úvěrové expanze se v budoucnu nebudou lišit od dopadů, jež pozorujeme od konce osmnáctého století ve Velké Británii a od poloviny devatenáctého století v západní a střední Evropě a v Severní Americe. Okolnosti se ale změnily. Učení měnové teorie hospodářského cyklu je dnes tak dobře známé i mimo ekonomickou obec, že naivní optimismus podněcující podnikatele v obdobích boomu v minulosti byl nahrazen jistou opatrností. Je možné, že podnikatelé budou v budoucnu reagovat na úvěrovou expanzi jinak, než reagovali v minulosti. Možná že se pokusí nevyužívat pro rozvoj svých podniků snadno dostupné levné peníze, protože budou vědět, že boom nevyhnutelně jednou skončí.

Lze vidět jisté náznaky předjímající tuto změnu, ale ještě je příliš brzo činit jakékoli zásadní závěry.

Měnová teorie hospodářského cyklu ovlivnila zcela jistě běh věcí v jiném směru. Ačkoli žádný oficiální zdroj – ať již pracuje ve vládních finančních službách, centrální bance nebo vyučuje na neo-ortodoxní univerzitě – to zatím nepřizná, veřejné mínění v podstatě již nepopírá dvě hlavní teze teorie oběžného úvěru: že příčinou deprese je předcházející boom a že tento boom je stvořen úvěrovou expanzí. Vědomí těchto skutečností děsí finanční analytiky při prvních známkách objevujícího se boomu.

Následně i vláda začíná hovořit o nutnosti zabránit dalšímu nárůstu cen a zisků a poskytování úvěrů začíná být omezováno. Boom rychle končí a začíná recese. Výsledkem těchto změn bylo v posledním desetiletí výrazné zkrácení délky cyklu. Stále docházelo ke střídání období rozmachu a propadu, ale tyto fáze trvaly kratší dobu a častěji se střídaly. Je to již zcela něco jiného než „klasická" doba deseti a půl roku cyklu zemědělské produkce Williama Stanleyho Jevonse.

Hlavně tím, že boom končí dříve, dochází k menšímu množství mylných investic a následná deprese je v důsledku toho také mírnější.

Chiméra proticyklických politik

Základním prvkem „neortodoxních" teorií propagovaných jak všemi socialisty, tak všemi intervencionisty je tvrzení, že stále se opakující hospodářské krize jsou jevem nerozlučně spjatým s fungováním tržního hospodářství. Zatímco socialisté jsou přesvědčeni, že pouze nahrazení kapitalismu socialismem nás může tohoto zla zbavit, intervencionisté věří, že je v rukách vlády napravit fungování tržního hospodářství a nastolit, jak říkají, „hospodářskou stabilitu".

Tito intervencionisté by měli pravdu, kdyby jejich plán proti vzniku depresí měl za cíl rozhodné zřeknutí se politik úvěrové expanze. Tuto myšlenku však dopředu zavrhují. Jejich cílem je stále více a více nových úvěrů a vyhnutí se vzniku depresí prostřednictvím speciálních „proticyklických" opatření.