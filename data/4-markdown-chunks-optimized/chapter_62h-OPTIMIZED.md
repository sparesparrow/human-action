Od raných počátků lidských dějin spolu bojovaly tyto dva protikladné principy tržního hospodářství a Volkswirtschaft. Vláda, tj. společenský aparát nátlaku a donucení, je nutnou podmínkou mírové spolupráce. Tržní hospodářství se neobejde bez policejní síly, která chrání jeho hladký chod hrozbou násilí nebo jeho použitím proti těm, kteří porušují mír. Avšak nepostradatelní správci a jejich ozbrojení nohsledi jsou vždy v pokušení použít své zbraně k ustavení vlastní totalitní vlády. Pro ambiciózní krále a generalissimy je výzvou již pouhá existence nějaké oblasti života jednotlivců, která není podřízena státní kontrole. Vládci, místodržící a generálové nikdy nejsou liberální sami od sebe. Stávají se liberálními pouze tehdy, když jsou k tomu donuceni občany.

Problémy, které byly vyvolány plány socialistů a intervencionistů, se budeme zabývat v dalších částech této knihy. Zde musíme pouze odpovědět na otázku, zda kterákoli z podstatných vlastností Volkswirtschaft je či není slučitelná s tržním hospodářstvím. Zastánci myšlenky Volkswirtschaft totiž nepovažují svůj plán pouze za model pro ustavení budoucího společenského pořádku. Vidí problém tak, že to, co odlišuje jeden Volkswirtschaft od všech ostatních, nejsou, jak by se nás snažili přesvědčit ekonomové, pouze politické instituce. Rozlišování mezi domácím obchodem a zahraničním obchodem nevytvářejí obchodní a migrační bariéry zavedené vládními zásahy do podnikání, ani legislativní rozdíly a rozdíly v ochraně, kterou jednotlivcům poskytují soudy a tribunály.

Tato odlišnost, říkají, je naopak nutným výsledkem skutečné podstaty věcí, neřešitelného faktoru; ideologie ji nemůže odstranit a plodí své důsledky, ať už si jí jsou správci a soudci ochotni všimnout nebo ne. Tak se jim Volkswirtschaft zdá být přirozenou skutečností, zatímco celosvětové ekumenické společenství lidí, světové hospodářství, je pouze neskutečným přeludem falešných teorií, je to plán, který má zničit civilizaci.

Je pravda, že jednotlivci při svém jednání, ve své funkci výrobců a spotřebitelů, jako prodávající a kupující, nedělají žádný rozdíl mezi domácím a zahraničním trhem. Rozlišují místní obchod od obchodování se vzdálenějšími místy, pokud hrají roli přepravní náklady. Pokud zásahy vlády, jako jsou cla, činí mezinárodní obchody dražšími, vezmou tuto skutečnost v úvahu, stejně jako zohlední přepravní náklady. Clo na kaviár nemá žádný jiný účinek, než jaké by mělo zvýšení přepravních nákladů.

Přísný zákaz dovozu kaviáru vyvolá situaci, která se neliší od stavu, který by panoval, kdyby kaviár nesnesl přepravu bez podstatného zhoršení kvality.

V dějinách Západu nikdy neexistovalo nic takového jako regionální nebo národní soběstačnost. Můžeme souhlasit, že existovalo období, v němž dělba práce nesahala dále než ke členům rodinné domácnosti. Existovala soběstačnost rodin a kmenů, které neprovozovaly meziosobní směnu. Jakmile se ale meziosobní směna objevila, překročila hranice politických celků. Barter mezi obyvateli navzájem vzdálených oblastí, mezi členy různých kmenů, vesnic a politických celků předcházel uplatňování barteru mezi sousedy.

Jako první chtěli lidé pomocí barteru a obchodu získat věci, které nemohli vyrobit ze svých zdrojů sami. Sůl, jiné nerosty a kovy, jejichž ložiska jsou na povrchu země nerovnoměrně rozložena, obilí, které nemohli vypěstovat na vlastní půdě, a výrobky, které dokázali vyrobit pouze obyvatelé určitých oblastí, byly prvními předměty obchodu. Obchod začal jako zahraniční obchod. Teprve později se rozvinula domácí směna mezi sousedy. První trhliny, které otevřely uzavřená rodinná hospodářství meziosobní směně, byly způsobeny výrobky ze vzdálených oblastí.

Žádný spotřebitel se sám o sobě nestaral o to, zda sůl a kovy, které nakoupil, byly „domácího" nebo „zahraničního" původu. Kdyby tomu bývalo jinak, vlády by byly neměly žádný důvod vměšovat se do toho pomocí cel a dalších bariér vůči zahraničnímu obchodu.

Ale i když nějaká vláda uspěje v tom, že učiní bariéry oddělující její domácí trh od zahraničních trhů nepřekonatelnými a zavede tak dokonalou národní soběstačnost, nevytvoří Volkswirtschaft. Tržní hospodářství, které je dokonale soběstačné, zůstane přesto tržním hospodářstvím; vytvoří uzavřený a izolovaný katalaktický systém. Skutečnost, že jeho obyvatelé přicházejí o výhody, které by jim přinesla mezinárodní dělba práce, je jednoduše datem jejich hospodářských podmínek. Teprve když se taková izolovaná země stane otevřeně socialistickou, přemění tržní hospodářství na Volkswirtschaft.