Není vhodné označovat katalaktickou nezaměstnanost metaforou vypůjčenou z mechaniky, tedy jako „frikční" nezaměstnanost. V imaginárním konstruktu rovnoměrně plynoucí ekonomiky žádná nezaměstnanost neexistuje, protože jsme tento konstrukt na takovém předpokladu založili. Nezaměstnanost je jevem měnícího se hospodářství.

Skutečnost, že pracovník propuštěný kvůli změnám v uspořádání výroby ihned nevyužije jakékoli příležitosti získat jiné místo, ale čeká na vhodnější příležitost, není důsledkem pomalého přizpůsobení změněným podmínkám, ale je jedním z faktorů zpomalujících tempo tohoto přizpůsobení. Nejde o automatickou reakci na proběhlé změny, nezávislou na vůli a volbách dotčených jednotlivců hledajících práci, ale následek jejich záměrného jednání. Taková nezaměstnanost je spekulativní, nikoli frikční.

Katalaktická nezaměstnanost nesmí být zaměňována za institucionální nezaměstnanost. Ta není výsledkem rozhodnutí jednotlivců hledajících práci. Jde o důsledek zasahování do tržních jevů s cílem násilím a nátlakem vynutit mzdové sazby vyšší než ty, které by byly určeny nenarušovaným trhem. Pojednání o institucionální nezaměstnanosti je součástí analýzy problémů intervencionismu.

Hrubé mzdové sazby a čisté mzdové sazby

Tím, co zaměstnavatel na trhu práce kupuje, a tím, co získá výměnou za placené mzdy, je vždy určitý výkon, který ocení podle jeho tržní ceny. Obyčeje a zvyklosti běžné v různých segmentech trhu práce nemají žádný vliv na ceny placené za určitá množství specifických výkonů. Hrubé mzdové sazby mají vždy tendenci směřovat do bodu, v němž jsou rovny ceně, za kterou lze na trhu prodat přírůstek produkce plynoucí ze zaměstnání mezního dělníka, po odečtení cen nutných surovin a čistého úroku potřebného kapitálu.

Při zvažování výhod a nevýhod najímání pracovníků se zaměstnavatel sám sebe neptá, kolik je skutečně pracovníkům vyplaceno. Pro něj je jedinou podstatnou otázkou: Jaká je celková cena, kterou musím vynaložit k zajištění služeb tohoto pracovníka? Pokud je v katalaxii řeč o určování mzdových sazeb, vždy jde o celkovou cenu, kterou musí zaměstnavatel utratit za určité množství práce určitého typu, tj. o hrubé mzdové sazby.

Pokud zákony nebo zvyklosti podnikání nutí podnikatele zaplatit i jiné výdaje, než jsou mzdy, jsou mzdy skutečně vyplacené pracovníkům odpovídajícím způsobem sníženy. Tyto dodatečné výdaje nemají vliv na hrubé mzdové sazby. Dopadají na příjemce mezd. Jejich celková částka snižuje vyplacené mzdy, tj. čisté mzdové sazby.

Je nutné uvědomit si následující důsledky tohoto stavu:

1. Nezáleží na tom, zda jsou mzdy časové nebo úkolové. Kde existují časové mzdy, bere navíc zaměstnavatel v úvahu pouze jednu věc; a to průměrný výkon, jenž očekává získat od každého zaměstnaného pracovníka. Jeho kalkulace bere v úvahu všechny příležitosti, jež časová práce nabízí povalečům a podvodníkům. Pracovníky, kteří nevykonávají toto očekávané minimum, propouští. Na druhou stranu musí dělník, jenž si chce vydělat více peněz, přejít na úkolovou práci nebo najít pracovní místo s vyšším platem kvůli vyššímu očekávanému minimálnímu výkonu.

Stejně tak na nenarušovaném trhu nezáleží na tom, zda jsou časové mzdy placeny denně, týdně, měsíčně nebo ročně. Není podstatné, zda je delší či kratší výpovědní lhůta, zda jsou pracovní smlouvy uzavřeny na dobu určitou či neurčitou, zda má zaměstnanec nárok na odchod do důchodu a důchod pro sebe, svoji vdovu či sirotky, na placenou či neplacenou dovolenou, na určitou podporu v případě nemoci či invalidity nebo nějaké jiné výhody a výsady. Otázka, které zaměstnavatelé čelí, je vždy stejná: Vyplatí se mi vstoupit do tohoto smluvního vztahu, nebo ne? Neplatím za to, co dostávám, příliš mnoho?

2. V důsledku toho dopadají veškeré takzvané sociální výdobytky nakonec na pracovníkovy čisté mzdové sazby. Není důležité, zda je zaměstnavatel oprávněn odečítat příspěvky na veškeré sociální zabezpečení z mezd vyplacených v hotovosti zaměstnanci, nebo ne. Ať je tomu jakkoli, tyto příspěvky zatěžují zaměstnance, nikoli zaměstnavatele.

3. Totéž platí pro zdanění mezd. I v tomto případě nezáleží na tom, zda má, či nemá, zaměstnavatel právo strhávat tyto daně ze mzdy vyplacené pracovníkovi.

4. Stejně tak není zkrácení pracovní doby bezplatným darem pracovníkovi. Pokud nevynahradí kratší pracovní dobu odpovídajícím zvýšením svého výstupu, časové mzdy podle toho klesnou. Pokud zákon nařizující zkrácení pracovní doby takové snížení mzdových sazeb zakáže, objeví se všechny důsledky vládou nařízeného zvýšení mzdových sazeb. Totéž platí pro všechny takzvané sociální výhody, jako je placená dovolená a podobně.

5. Pokud vláda poskytne zaměstnavateli dotaci na zaměstnání určitých skupin pracovníků, jsou jim vyplacené mzdy zvýšeny o celkový objem této dotace.