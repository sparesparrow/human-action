Veřejné mínění, vlády a zákonodárci i daňové zákony hledí na vybavení podniku jako na zdroj trvalého příjmu. Věří, že podnikatel, který pomocí ročních odpisů vytváří řádné rezervy na údržbu kapitálu, bude vždy v situaci, aby měl rozumný výnos z kapitálu investovaného do trvanlivých výrobních statků. Skutečné podmínky jsou ale odlišné. Výrobní celek – například podnik a jeho vybavení – je výrobním faktorem, jehož užitečnost závisí na měnících se tržních podmínkách a na schopnosti podnikatele využít tento celek v souladu se změnou podmínek.

V oblasti ekonomické kalkulace neexistuje nic, co by bylo jisté v tom smyslu, v němž je tento termín používán vzhledem k technickým skutečnostem. Základními prvky ekonomické kalkulace jsou spekulativní očekávání budoucích podmínek. Obchodní úzus, zvyk a obchodní právo stanovily určitá pravidla účetnictví a auditu. Účetní knihy jsou podle nich vedeny s přesností. Jsou však přesné pouze vzhledem k těmto pravidlům. Účetní hodnoty přesně neodrážejí skutečný stav věcí.

Tržní cena celku trvanlivých výrobních statků se může lišit od nominálních hodnot, které jsou uvedeny v účetnictví. Důkazem je, že je burza oceňuje bez jakéhokoli ohledu na tyto hodnoty.

Nákladové účetnictví proto není aritmetický proces, který může být zaveden a přezkoumán nestranným soudcem. Nepracuje s jednoznačně určenými veličinami, které lze objektivně stanovit. Jeho podstatnými položkami jsou výsledky rozumění budoucím podmínkám, jež jsou vždy nutně zabarvené názorem podnikatele na budoucí stav trhu.

Pokusy založit nákladové účty na „nestranném" základě jsou odsouzeny k neúspěchu. Kalkulace nákladů je duševním nástrojem jednání, vědomým plánem, jak získat co nejvíce z dostupných prostředků pro zlepšení budoucích podmínek. Je nutně založena na vůli, nikoli na faktech. V rukou nestranného soudce se zcela mění její charakter. Soudce se nedívá vpřed do budoucnosti. Dívá se zpět na mrtvou minulost a na pevná pravidla, která ve skutečném životě a jednání nejsou k ničemu. Nepředvídá změny.

Je bezděčně veden předsudkem, že rovnoměrně plynoucí ekonomika je normálním a nejtouženějším stavem lidských záležitostí. Zisky se do jeho schématu nehodí. Má zmatenu představu o „spravedlivé" míře zisku nebo o „spravedlivé" návratnosti investovaného kapitálu. Žádné takové věci však neexistují. V rovnoměrně plynoucí ekonomice neexistuje zisk. V měnícím se hospodářství není zisk určován s ohledem na žádná pravidla, která by mohla být označena za spravedlivá nebo nespravedlivá.

Zisk není nikdy normální. Kde existuje normalita, tj. kde není přítomna změna, tam se nemůže objevit zisk.

Logická katalaxie a matematická katalaxie

Problémy cen a nákladů byly řešeny také matematickými metodami. Dokonce žili ekonomové, kteří si myslili, že jedinou vhodnou metodou pro řešení ekonomických problémů jsou matematické metody, a kteří logické ekonomy posměšně nazývali „literárními" ekonomy.

Kdyby tento rozpor mezi logickými a matematickými ekonomy byl pouhým sporem o to, jaký postup je nejvhodnější použít při studiu ekonomie, bylo by zbytečné věnovat mu pozornost. Lepší metoda by prokázala svou převahu tím, že by přinášela lepší výsledky. Také by to mohlo být tak, že při řešení různých problémů jsou nutné různé varianty postupu a že pro některé z nich je jedna metoda užitečnější než druhá.

Toto však není polemika o heuristických otázkách, ale spor týkající se základů ekonomie. Matematická metoda musí být zamítnuta nejen pro svou neplodnost. Je to naprosto špatná metoda, která vychází z nesprávných předpokladů a vede k chybným závěrům. Její dedukce nejsou jen neplodné; odvádějí mysl od studia skutečných problémů a pokřivují vztahy mezi různými jevy.

Myšlenky a postupy matematických ekonomů nejsou jednotné. Existují tři hlavní myšlenkové proudy, kterými se musíme zabývat odděleně.

První skupinu představují statistici, kteří usilují o odhalení ekonomických zákonů ze studia ekonomické zkušenosti. Chtějí přeměnit ekonomii na „kvantitativní" vědu. Jejich program je vyjádřen v mottu Ekonometrické společnosti: Věda je měření.

Základní chyba obsažená v takovémto uvažování byla ukázána výše. Zkušenost hospodářských dějin je vždy zkušeností komplexních jevů. Nikdy nemůže zprostředkovat vědomosti toho typu, jaké experimentátor získává z laboratorního pokusu. Statistika je metoda pro prezentaci historických skutečností týkajících se cen a dalších důležitých dat o lidském jednání. Není to ekonomie a nemůže přinést ekonomické teorémy a teorie. Cenová statistika je ekonomickou historií.