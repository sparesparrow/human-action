2. Může podstoupit újmu z práce za účelem služby Bohu. Obětuje svůj volný čas, aby potěšil Boha a byl odměněn na onom světě věčnou blažeností a na své pozemské pouti nejvyšší rozkoší, kterou skýtá jistota, že dostál všem svým náboženským povinnostem. (Pokud však slouží Bohu proto, aby dosáhl pozemských cílů – svého vezdejšího chleba a úspěchu ve světských záležitostech – jeho chování se příliš neliší od snahy získat běžný prospěch z vynaložené práce.)

To, zda je domněnka vedoucí jeho chování správná a zda se jeho očekávání uskuteční, je pro katalaktické vymezení způsobu jeho chování nepodstatné.

Poznání neusiluje o jiný cíl, než je akt vědění. Tím, co uspokojuje myslitele, je myšlení jako takové, nikoli získání dokonalých znalostí, což je cíl člověku nedostupný.

Je téměř zbytečné poznamenávat, že srovnání touhy po vědění a zbožného života se sportem a hrami nepředstavuje znevážení žádného z nich.

3. Může tvrdě pracovat, aby se vyhnul ještě větší újmě. Podstupuje újmu z práce, aby zapomněl, aby unikl skličujícím myšlenkám a zbavil se mrzutých nálad; práce je pro něj tak řečeno zdokonalenou hrou. Toto zdokonalené hraní nesmí být zaměňováno s prostými hrami dětí, které jsou provozovány pro pouhé potěšení. (Existují nicméně i jiné dětské hry. Děti jsou také dostatečně důmyslné na to, aby se mohly těšit ze zdokonalené hry.)

4. Může pracovat proto, že dává přednost příjmům, které si může prací vydělat, před újmou z práce a potěšením z volného času.

Práce v kategoriích 1, 2, 3 je vynaložena proto, že újma z práce sama o sobě – nikoli její výsledek – uspokojuje. Člověk se namáhá a sužuje ne proto, aby dosáhl cíl na konci svého pochodu, ale pouze kvůli pochodování samotnému. Horolezec nechce pouze dosáhnout vrcholu, chce ho dosáhnout lezením. Pohrdá ozubenou dráhou, která by ho na vrcholek hory vyvezla rychleji a bez námahy i tehdy, je-li jízdné levnější než náklady způsobené lezením (tj. například odměna průvodci). Námaha lezení ho neuspokojuje bezprostředně; vyžaduje újmu z práce.

A právě překonání újmy z práce je tím, co ho uspokojuje. Méně namáhavý výstup by mu způsobil menší potěšení.

Práci v kategoriích 1, 2 a 3 můžeme nazvat introverzivní práce a odlišit ji od extroverzivní práce v kategorii 4. V některých případech může introverzivní práce přinést – tak řečeno jako vedlejší produkt – výsledek, kvůli jehož dosažení by jiní lidé podstoupili újmu z práce. Zbožný člověk může ošetřovat nemocné za odměnu na nebesích; člověk hledající pravdu, oddaný pouze hledání poznání, může ve skutečnosti objevit užitečné zařízení. Do této míry může introverzivní práce ovlivnit nabídku na trhu. Katalaxie se však zabývá pouze extroverzivní prací.

Psychologické otázky vyvolané introverzivní prací jsou z hlediska katalaxie nepodstatné. Z pohledu ekonomie lze označit introverzivní práci za spotřebu. Její výkon zpravidla vyžaduje nejen osobní námahu příslušného jednotlivce, ale také vynaložení hmotných výrobních faktorů a výsledků extroverzivní, bezprostředně neuspokojující práce jiných lidí, které musí být nakoupeny zaplacením mezd. Vyznávání náboženství vyžaduje místa bohoslužeb a jejich vybavení, sport vyžaduje rozličné potřeby a zařízení, trenéry a instruktory. Všechny tyto věci náleží do oblasti spotřeby.

2. Radost a omrzelost z práce

Předmětem katalaktického pojednání je pouze extroverzivní práce, tedy práce, jež není přímo zdrojem uspokojení. Charakteristickým znakem tohoto druhu práce je skutečnost, že je vykonávána kvůli cíli jinému, než je její výkon samotný, a dále újma s ní spojená. Lidé pracují, protože chtějí sklízet plody své práce. Práce samotná způsobuje újmu. Avšak kromě této újmy, která je nepříjemná a vedla by člověka k úspornému využívání práce, i kdyby jeho pracovní síla nebyla omezená a byl by schopen provádět neomezené množství práce, se občas objevuje i zvláštní emocionální jev, pocity radosti či omrzelosti, doprovázející výkon určitých druhů práce.

Jak radost, tak omrzelost patří do jiné kategorie než újma z práce. Radost z práce tak nemůže ani zmírnit, ani odstranit újmu z práce. Stejně tak nesmí být radost z práce zaměňována za bezprostřední uspokojení, poskytované určitými druhy práce. Jde o doprovodný jev pocházející buď ze zprostředkovaného uspokojení z práce, plodů nebo odměny, nebo z jiných okolností.

Lidé nepodstupují újmu z práce kvůli radosti, jež je s prací spojená, ale kvůli zprostředkovanému uspokojení. Ve skutečnosti radost z práce do značné míry předpokládá, že daná práce způsobuje újmu.