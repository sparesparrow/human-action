Bylo by chybou vysvětlovat toto oblíbené přesvědčení jako fosilii starých názorů vzniklých v dávných dobách, kdy byly podmínky výroby i odbytu stabilnější. Je otázkou, zda v těch dobách byly ceny proměnlivější, či nikoli. Naopak by se spíš dalo tvrdit, že sloučení lokálních trhů do větších celostátních trhů, konečný vznik celosvětového trhu, který zahrnuje celý svět, a vývoj obchodu směřující k plynulému zásobování spotřebitelů způsobily, že cenové změny budou méně časté a méně ostré.

V předkapitalistických dobách byla mnohem větší stabilita v technologických metodách výroby, ale bylo také mnohem víc nepravidelností v zásobování různých místních trhů a v přizpůsobení nabídky jejich měnící se poptávce. Avšak i kdyby byla pravda, že ceny byly ve vzdálené minulosti o něco stabilnější, nemělo by to pro dnešek žádný význam. Oblíbené představy o penězích a peněžních cenách nejsou odvozeny z myšlenek zformulovaných v minulosti.

Bylo by chybné interpretovat je jako atavistické pozůstatky. V moderních podmínkách čelí denně každý jednotlivec tolika problémům s kupováním a prodáváním, že můžeme klidně tvrdit, že jeho uvažování o těchto věcech není jednoduše bezmyšlenkovité přejímání tradičních názorů.

Není těžké pochopit, proč ti, jejichž krátkodobé zájmy jsou poškozovány změnou cen a nesou takové změny nelibě, zdůrazňují, že předchozí ceny byly nejen spravedlivější, ale také normálnější, a tvrdí, že cenová stabilita je v souladu se zákony přírody a morálky. Každá změna cen ale napomáhá krátkodobým zájmům jiných lidí. Ti, kteří jsou zvýhodněni, by jistě neměli nutkání zdůrazňovat spravedlivost a normálnost cenové stability.

Ani atavistické reminiscence, ani zájmy sobecké skupiny nemohou vysvětlit oblíbenost myšlenky cenové stability. Její kořeny je třeba hledat ve skutečnosti, že představy týkající se společenských vztahů byly vytvořeny podle vzoru přírodních věd. Ekonomové a sociologové, kteří usilovali o zformování společenských věd podle vzoru fyziky a fyziologie, se pouze oddávali tomu způsobu myšlení, jehož rozšířené klamné představy si přisvojili již dávno předtím.

Dokonce i klasičtí ekonomové se jen pomalu osvobozovali od této chyby. Pro ně byla hodnota něco objektivního, tj. jev vnějšího světa a vlastnost tkvící ve věcech, a proto měřitelná. Ani trochu se jim nepodařilo pochopit čistě lidský a voluntaristický charakter hodnotových soudů. Pokud to můžeme dnes říct, byl to Samuel Bailey, kdo první objevil, co se děje, když dáváme jedné věci přednost před druhou. Ale jeho kniha byla přehlédnuta stejně jako díla jiných předchůdců subjektivní teorie hodnoty.

Eliminovat chyby týkající se měřitelnosti v oblasti jednání není pouze úkolem ekonomických věd. Stejně je to i úkolem hospodářské politiky, protože k neúspěchu dnešních hospodářských politik dochází do určité míry kvůli politováníhodnému zmatku, který způsobuje myšlenka, že v mezilidských vztazích existuje něco pevného, a proto měřitelného.

Plodem všech těchto chyb je myšlenka stabilizace. Nedostatky v tom, jak vlády řeší monetární otázky, a katastrofální důsledky politik zaměřených na snížení úrokové míry a na podporu podnikání pomocí úvěrové expanze přivedly na svět myšlenku, která nakonec dala vzniknout heslu „stabilizace". Dá se vysvětlit vznik a lidová přitažlivost tohoto hesla, dá se mu porozumět jako plodu posledních sto padesáti let dějin peněz a bankovnictví, lze obhajovat polehčující okolnosti chyb, jež obsahuje. Ale žádné takové účastné porozumění nemůže zajistit, aby jeho omyly byly udržitelnější.

Stabilita, k jejímuž zajištění směřuje stabilizační program, je prázdný a rozporný pojem. Nutkání k jednání, tj. ke zlepšení životních podmínek, je člověku vrozeno. Sám člověk se každou chvíli mění a jeho hodnocení, vůle a jednání se mění s ním. V říši jednání kromě změny nic netrvá. V těchto nepřetržitých změnách není žádný jiný pevný bod než věčné apriorní kategorie jednání.

Je marné oddělovat hodnocení a jednání od lidské nestálosti a od proměnlivosti lidského chování a přít se, jako by ve vesmíru existovaly věčné hodnoty nezávislé na hodnotových soudech člověka, které by mohly sloužit jako měřítko pro hodnocení skutečného jednání.