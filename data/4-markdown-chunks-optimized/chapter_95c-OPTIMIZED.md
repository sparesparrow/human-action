Každoročně opakující se tržby majitelů půdy a dobytka nenesou žádné zvláštní znaky, které by je katalakticky odlišovaly od tržeb plynoucích z vyrobených výrobních faktorů, které jsou dříve či později užity ve výrobním procesu. Právo nakládat s pozemkem představuje ovládnutí jeho spolupráce při produkci všech plodů, které na něm mohou kdy vyrůst, a právo nakládat s dolem představuje ovládnutí jeho spolupráce při získávání všech nerostů, které mohou kdy být jeho prostřednictvím vyneseny na zemský povrch.

Stejným způsobem představuje vlastnictví stroje nebo balíku bavlny kontrolu nad jeho spoluprací při výrobě všech statků, které mohou být s jeho spoluprací vyrobeny. Základní chybou obsaženou v přístupech k úroku založených na produktivitě a užití bylo to, že sledovaly jev úroku zpět k produktivním službám poskytnutým výrobními faktory. Cenu, jež je za ně placena, však určuje upotřebitelnost těchto výrobních faktorů, a nikoli úrok.

Tyto ceny vyčerpávají celý rozdíl mezi produktivitou výrobního procesu, jehož se určitý výrobní faktor účastní, a procesu bez jeho účasti. Rozdíl mezi součtem cen komplementárních výrobních faktorů a produktu, který plyne z jejich užití i v nepřítomnosti změn tržních dat, je důsledkem vyššího ohodnocení současných statků v porovnání s budoucími statky.

Jak výroba postupuje, výrobní faktory jsou přeměněny nebo uzrávají do současných statků s vyšší hodnotou. Tento přírůstek je zdrojem zvláštních tržeb plynoucích do rukou vlastníků výrobních faktorů, neboli čistého úroku.

Vlastníci hmotných výrobních faktorů – lišící se od čistých podnikatelů v imaginárním konstruktu spojení katalaktických funkcí – získávají dvě katalakticky odlišné položky: jednak ceny placené za produktivní spolupráci faktorů, které ovládají, a dále úrok. Tyto dvě věci nesmí být zaměňovány. Při vysvětlování úroku se není možné odvolávat na služby poskytnuté výrobními faktory při produkci výrobků.

Úrok je homogenním jevem. Neexistují žádné různé zdroje úroku. Úrok z trvanlivých statků a úrok ze spotřebitelského úvěru jsou stejně jako všechny jiné druhy úroku přímým důsledkem vyššího ocenění současných statků v porovnání s budoucími statky.

Čistý úrok je poměrem mezi hodnotou přiřazenou uspokojení potřeb v bezprostřední budoucnosti a hodnotou přiřazenou uspokojení potřeb ve vzdálenějších obdobích budoucnosti. V tržním hospodářství se projevuje v diskontu budoucích statků vůči současným statkům. Je poměrem cen statků, nikoli cenou samotnou. U všech statků existuje tendence k vyrovnávání tohoto poměru. V podmínkách imaginárního konstruktu rovnoměrně plynoucí ekonomiky je míra čistého úroku pro všechny statky stejná.

Čistý úrok není cenou placenou za služby kapitálu. Vyšší produktivita časově náročnějších oklikových způsobů výroby, kterou ve svém vysvětlení úroku zmiňují Böhm-Bawerk a někteří pozdější ekonomové, tento jev nevysvětluje. Naopak, právě jev čistého úroku dává vysvětlení, proč jsou používány časově méně náročné způsoby výroby, i když by časově náročnější způsoby mohly poskytnout vyšší výstup na jednotku vstupu. Navíc jev čistého úroku objasňuje, proč mohou být části použitelné půdy prodávány a kupovány za konečné ceny.

Pokud by budoucí služby, které může pozemek poskytnout, byly oceněny stejným způsobem jako její současné služby, žádná konečná cena by nebyla dost vysoká na to, aby přiměla jejího vlastníka k prodeji. Půda by se nemohla kupovat ani prodávat za konečné peněžní částky, ani by nemohla být směňována za statky poskytující jen omezený objem služeb. Pozemky by mohly být směňovány jen za jiné pozemky.

Cena stavby, jež může přinášet během deseti let roční příjem sta dolarů, by byla stanovena (odhlédneme-li od půdy, na níž je postavena) na začátku druhého roku na devět set dolarů, a tak dále.

Čistý úrok není cenou určenou na trhu vzájemným působením nabídky a poptávky po kapitálu nebo kapitálových statcích. Jeho výše nezávisí na velikosti této poptávky ani nabídky. Je to spíše míra čistého úroku, jež určuje nabídku a poptávku po kapitálu a kapitálových statcích. Určuje, kolik z dostupné nabídky statků má být věnováno na spotřebu v bezprostřední budoucnosti a kolik na zaopatření pro vzdálenější období v budoucnosti.

Lidé nespoří a neakumulují kapitál kvůli úroku. Úrok není ani podnětem ke spoření, ani odměnou nebo odškodněním poskytovanými za vzdání se okamžité spotřeby. Je poměrem ve společném ohodnocení současných statků vůči budoucím statkům.

Úvěrový trh neurčuje úrokovou míru. Přizpůsobuje úrokovou míru z úvěrů čisté úrokové míře, jež se projevuje v diskontu budoucích statků.