Problémy, o nichž hovoříme, nejsou praxeologické povahy a ekonomie nám nemůže nabídnout jejich nejlepší možné řešení. Týkají se patologie a psychologie. Mají co do činění s biologickým faktem, že strach z chudoby a potupnost vyživování dobročinnými organizacemi hrají významnou úlohu v uchování fyziologické rovnováhy člověka. Vedou člověka k tomu, aby si uchoval vitalitu, vyhýbal se nemocem a úrazům a co nejrychleji se zotavil z utržených zranění. Zkušenosti systému sociálního zabezpečení, obzvláště nejstaršího a nejúplnějšího systému německého, jasně ukazují nežádoucí důsledky plynoucí z odstranění těchto motivací.

Žádná civilizovaná společnost bezcitně nenechávala invalidy zemřít. Nahrazení charitativní pomoci právně vynutitelným nárokem na podporu a výživu se nezdá být v souladu s existující lidskou přirozeností. Nikoli metafyzické předsudky, ale otázky praktického fungování naznačují, že není záhodno zavádět trestně vymahatelné právo na to, být vyživován.

Krom toho je mylné domnívat se, že přijetí takových zákonů zbaví lidi v nouzi ponižujícího pocitu spojeného s přijímáním almužny. Čím štědřejší tyto zákony budou, tím přísnější musí být jejich fungování. Rozhodování lidí, jež jejich vnitřní hlas přiměl k obdarování lidí v nouzi, je nahrazeno rozhodnutím byrokratů. Těžko říci, zda tato změna může osud postižených lidí nějak zlepšit.

Nerovnosti příjmů a bohatství jsou charakteristickými znaky tržního hospodářství. Jejich odstranění by tržní ekonomiku zcela zničilo.

Lidem, kteří po rovnosti volají, jde vždy o zvýšení jejich vlastní spotřeby. Přestože se mnozí lidé hlásí k principu rovnosti jako politickému programu, nikdo není ochoten omezit vlastní příjem a podělit se s těmi, kdo mají méně. Když americký příjemce mezd hovoří o rovnosti, dožaduje se toho, aby mu připadly dividendy akcionářů. Neusiluje o to, aby se jeho vlastní příjem snížil a přilepšilo si 95 procent světového obyvatelstva, jehož příjmy jsou nižší než jeho.

Úlohu, kterou příjmová nerovnost hraje v tržní společnosti, nesmíme zaměňovat s úlohou, jež hraje ve společnosti feudální či jiných typech nekapitalistických společností. A to přesto, že v průběhu historické evoluce nabývala tato předkapitalistická nerovnost značného významu.

Porovnejme například dějiny Číny s dějinami Anglie. Čína dosáhla značného stupně civilizace. Před dvěma tisíci lety byla ve vývoji daleko před Anglií. Na sklonku devatenáctého století byla ale Anglie bohatší a civilizovanější zemí, zatímco Čína byla chudá. Její civilizace se příliš nelišila od úrovně, jíž dosáhla v dávné minulosti. Její vývoj se zastavil.

Čína se pokoušela uplatnit princip rovnosti příjmů ve větší míře než Anglie. Pozemky byly znovu a znovu rozdělovány. Neexistovala zde početná třída proletariátu nevlastnícího půdu. V Anglii osmnáctého století byla tato třída velmi početná. Omezující praktiky nezemědělského podnikání posvěcené tradičními ideologiemi po velmi dlouhou dobu oddalovaly vznik moderního podnikání. Jakmile ale filozofie laissez faire zcela vyvrátila omyly, na nichž bylo omezování podnikání založeno, otevřela cestu kapitalismu a industrializace mohla zrychleným tempem pokračovat, jelikož potřebná pracovní síla již byla dostupná.

„Věk strojů" nebyl vytvořen, jak tvrdí Sombart, specifickou mentalitou honby za ziskem, jež se jednoho dne záhadně usadila v hlavách některých lidí a udělala z nich „kapitalistické lidi". Lidé vždy byli připraveni dosáhnout zisku, když se jim podařilo lépe přizpůsobit výrobu uspokojení potřeb veřejnosti. Byli ovšem paralyzováni vládnoucí ideologií, jež označovala zisk za nemorální a vytvářela institucionální překážky k jeho dosažení. Filozofie laissez faire, jež nahradila doktríny schvalující tradiční systém omezení, tyto překážky v cestě ke zlepšení materiálního blahobytu odstranila, a dala tak vzniknout nové době.

Liberální filozofie útočila na tradiční kastovní systém, jelikož jeho zachování nebylo slučitelné s fungováním tržního hospodářství. Usilovala o zrušení privilegií, protože chtěla otevřít cestu těm lidem, již dokázali vyrábět nejlevnějším způsobem největší množství výrobků nejlepší kvality. V této snaze o odstranění privilegií souhlasili utilitaristé a ekonomové s myšlenkami těch, kdo útočili na privilegia statutu z pozic údajných přirozených práv a doktríny rovnosti všech lidí. Obě tyto skupiny svorně zastávaly princip rovnosti všech lidí před zákonem.

Tento společný postoj však neznamenal odstranění základního rozporu mezi těmito dvěma přístupy.