Mnoho lidí je zneklidněno bezohledným využíváním zásob minerálů a ropy, které nemohou být nahrazeny. Říkají, že naši současníci plýtvají vyčerpatelnými zásobami bez ohledu na příští generace. Spotřebováváme své vlastní i budoucí dědictví. Tyto nářky nemají smysl. Nevíme, jestli se lidé v budoucnu budou stále spoléhat na stejné suroviny, na nichž jsme závislí dnes. Je pravda, že vyčerpávání zásob ropy a dokonce i zásob uhlí postupuje rychlým tempem.

Je však velice pravděpodobné, že za sto nebo pět set let se lidé obrátí k jiným metodám výroby tepla a elektrické energie. Nikdo neví, zda bychom v případě, že bychom se k těmto ložiskům chovali méně marnotratně, nepoškodili sami sebe, aniž by to přineslo jakékoli výhody lidem v příštím nebo čtyřiadvacátém století. Nemá cenu dělat opatření pro staletí, o jejichž technických schopnostech nemůžeme ani snít.

Je však v rozporu, pokud titíž lidé, kteří naříkají nad vyčerpáváním některých přírodních zdrojů, stejně vášnivě poukazují na monopolistické omezení jejich dnešního využívání. Důsledkem monopolních cen rtuti je určitě zpomalení rychlosti jejího vyčerpávání. V očích těch, kteří se obávají vyhlídek na budoucí nedostatek rtuti, to musí být vysoce žádoucí.

Když ekonomie odhaluje takové rozpory, nechce tím ospravedlňovat monopolní ceny ropy, nerostů a rud. Úkolem ekonomie není ani ospravedlňovat, ani zavrhovat. Pouze musí zkoumat důsledky všech způsobů lidského jednání. Nevstupuje do arény, v níž jsou přátelé a nepřátelé monopolních cen odhodláni bojovat za svou věc.

V tomto ostrém sporu se obě strany uchylují k nepodloženým důkazům. Antimonopolní strana se mýlí, když každému monopolu přisuzuje moc zhoršit situaci kupujících omezením nabídky a zavedením monopolních cen. Stejně se mýlí, když předpokládá, že v tržním hospodářství, které není omezováno a mařeno vládními zásahy, převažuje obecný sklon k vytváření monopolů. Mluvit místo monopolistického intervencionismu o monopolistickém kapitalismu a místo o vládou vytvářených kartelech o soukromých kartelech je tragikomickým překroucením skutečného stavu věcí. Monopolní ceny by byly omezeny na některé nerosty, které lze dobývat pouze na několika málo místech, a na oblast místních, prostorově omezených monopolů, kdyby se vlády nerozhodly monopoly pěstovat.