K úvěrové expanzi dochází pouze tehdy, je-li úvěr poskytnut z dodatečně vydaných fiduciárních prostředků, nikoli když banky znovu půjčí fiduciární prostředky, získané zpět formou splátek od starých dlužníků.

Lidé nakládají s peněžními substituty, jako kdyby šlo o peníze, protože jsou zcela přesvědčeni o tom, že je bude možné směnit za peníze v jakémkoli okamžiku, bez prodlení a bez nákladů. Ty, kdo toto přesvědčení sdílí a jsou proto ochotni přistupovat k peněžním substitutům stejně, jako kdyby šlo o peníze, můžeme nazvat klienty vydávajícího bankéře, banky nebo jiné instituce.

Není podstatné, zda je vydávající instituce řízena podle pravidel obvyklých v bankovnictví. Symbolické mince vydávané ministerstvem financí příslušné země jsou peněžními substituty také, ačkoli ministerstvo financí zpravidla nevykazuje vydané mince ve svých účtech jako závazek a nepovažuje je za součást státního dluhu. Stejně tak není důležité, jestli má majitel peněžních substitutů vynutitelné právo na jejich zpětnou směnu.

Rozhodující je, zda je možné peněžní substituty skutečně směnit za peníze bez prodlení a bez nákladů.