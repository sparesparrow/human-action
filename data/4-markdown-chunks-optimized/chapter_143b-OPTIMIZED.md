Pro využití rovnic popisujících rovnovážný stav je potřeba znalost odstupňování hodnot spotřebního zboží v tomto rovnovážném stavu. Toto odstupňování je jedním z prvků, jež tyto rovnice považují za známé. Avšak ředitel zná pouze své současné hodnocení, a nikoli hodnocení v hypotetickém rovnovážném stavu. Myslí si (na základě svého současného hodnocení), že alokace výrobních faktorů je neuspokojivá, a chce ji změnit. Ale neví nic o tom, jaké bude jeho vlastní hodnocení v den, kdy bude dosažena rovnováha.

Tato hodnocení budou odrážet data plynoucí z postupných změn výroby, které on sám zahájí.

Označíme dnešní den D1 a den, kdy bude dosaženo rovnováhy, Dn. Obdobně označíme následující veličiny odpovídající těmto dvěma dnům: preferenční škálu zboží prvního řádu V1 a Vn, celkovou zásobu původních výrobních faktorů O1 a On, celkovou zásobu všech vyrobených výrobních faktorů P1 a Pn a sečteme O1 + P1 = M1 a On + Pn = Mn. Nakonec označíme stav technických znalostí T1 a Tn. Pro řešení rovnic je třeba znát Vn, On + Pn = Mn a Tn, ale my dnes známe pouze V1, O1 + P1 = M1 a T1.

Bylo by nepřípustné předpokládat, že se tyto veličiny pro den D1 rovnají příslušným veličinám pro den Dn, neboť rovnovážný stav nemůže nastat, pokud by došlo k dalším změnám dat. Nepřítomnost dalších změn dat, což je nutnou podmínkou pro ustavení rovnováhy, se vztahuje pouze na takové změny, které by mohly vnést nepořádek do přizpůsobování se datům fungování u těch prvků, jež už dnes působí. Systém nemůže dosáhnout rovnovážného stavu, pokud ho zvnějšku pronikající nové prvky vychýlí z drah, které směřují k ustavení rovnováhy.

Ale protože rovnováha ještě nebyla dosažena, systém je v trvalém pohybu, čímž se data mění. Trend k ustavení rovnováhy, který není narušován zvnějšku přicházejícími změnami dat, je sám o sobě sérií datových změn.

P1 je množina veličin, které neodpovídají dnešnímu hodnocení. Je to výsledek jednání, jež bylo vedeno minulým hodnocením a vyrovnávalo se se stavem technických znalostí a informací o dostupných zdrojích primárních výrobních faktorů, který se od současného stavu lišil. Jedním z důvodů, proč systém není v rovnováze, je právě skutečnost, že zásoba P1 není přizpůsobena dnešním datům. Existují podniky, nástroje a zásoby jiných výrobních faktorů, které by v rovnovážném stavu neexistovaly, a jiné podniky, nástroje a zásoby, jež musí být vyrobeny, aby se rovnováhy dosáhlo. Rovnováha se objeví pouze tehdy, až tyto rušivé složky P1, pokud jsou ještě využitelné, budou opotřebovány a nahrazeny položkami, jež odpovídají stavu ostatních souběžných dat, tedy V, O a T. Jednající člověk nepotřebuje znát stav věcí v rovnovážném stavu, ale informace o nejvhodnější metodě přechodu postupnými kroky od P1 k Pn. A pro tento úkol jsou tyto rovnice nepoužitelné.

Tyto problémy nelze vyřešit vyloučením P a počítáním pouze s O. Je pravda, že způsob využití původních výrobních faktorů jedinečně určuje kvalitu a množství vyrobených výrobních faktorů, meziproduktů. Ale informace, které v tomto směru mohou být získány, se vztahují pouze na rovnovážné podmínky. Neříkají nám nic o metodách a postupech, které mají být pro uskutečnění rovnováhy zvoleny. Dnes se setkáváme se zásobou P1, jež se od rovnovážného stavu liší. Musíme vzít v úvahu skutečné podmínky, tj. P1, a ne hypotetické podmínky Pn.

Tento hypotetický budoucí rovnovážný stav se objeví, až budou všechny výrobní metody uzpůsobeny hodnocení aktérů a stavu technických znalostí. Pak se bude pracovat v nejvhodnějších místech za pomoci nejvhodnějších technologií. Dnešní hospodářství je jiné. Funguje s jinými prostředky, které neodpovídají rovnovážnému stavu a nelze je vzít v úvahu v systému rovnic popisujících tento stav v matematických symbolech. Znalost podmínek, které budou panovat za rovnováhy, je k ničemu pro ředitele, jehož úkolem je jednat za současných podmínek.

Musí se naučit, jak pracovat co nejhospodárněji s prostředky, jež jsou k dispozici dnes a jsou dědictvím z doby s jiným hodnocením, jinými technickými znalostmi a jinými informacemi o problémech umístění. Musí vědět, jaký krok má udělat jako další. Pro tuto volbu neposkytují rovnice žádnou pomoc.