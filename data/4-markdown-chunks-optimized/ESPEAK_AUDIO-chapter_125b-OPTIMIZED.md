Žádný ekonom si nikdy nedovolil popírat, že války a výboje měly v minulosti maximální důležitost a že Hunové a Tataři, Vandalové a Vikingové, Normani a conquistadoři hráli v dějinách obrovskou roli. Jedním z určujících činitelů současného stavu lidstva je skutečnost, že po celá tisíciletí existovaly ozbrojené konflikty. Avšak to, co přetrvává a je podstatou lidské civilizace, není odkaz zanechaný válečníky. Civilizace je úspěch „buržoazního" ducha, nikoli ducha dobyvačného. Barbarské národy, které nenahradily loupení prací, zmizely z jeviště dějin. Pokud se ještě zachovala nějaká stopa po jejich existenci, pak v tom, čeho dosáhly pod vlivem civilizace národů, které si podrobily. Římská civilizace přežila v Itálii, Francii a na Iberském poloostrově navzdory všem barbarským invazím.

Kdyby za lordem Clivem Warrenem Hastingsem nepřišli kapitalisničtí podnikatelé, byla by se britská vláda v Indii mohla jednoho dne stát stejně nevýznamnou historickou vzpomínkou, jakou je sto padesát let turecké nadvlády nad Maďarskem.

Není úkolem ekonomie, aby začala zkoumat snahy o oživení myšlenek Vikingů. Pouze musí vyvrátit tvrzení, že skutečnost existence ozbrojených konfliktů omezuje význam jejího učení až na nulu. Co se týče tohoto problému, je třeba znovu zdůraznit toto:

Zaprvé: učení katalaxie se neváže na určitou historickou epochu, ale na veškeré jednání charakterizované dvěma podmínkami: soukromým vlastnictvím výrobních prostředků a dělbou práce. Katalaktické poučky přesně platí kdykoli a kdekoli, když lidé ve společnosti, v níž existuje soukromé vlastnictví výrobních prostředků, nevyrábějí pouze pro přímé uspokojení vlastních potřeb, ale konzumují také zboží vyrobené jinými lidmi.

Zadruhé: jestliže nehledě na trh a vně trhu existuje loupení a plenění, jsou tyto skutečnosti tržním datem. Aktéři musí vzít v úvahu to, že jsou ohrožováni vrahy a lupiči. Jestliže zabíjení a loupení převáží natolik, že se jakákoli výroba jeví bezúčelná, může se nakonec stát, že produktivní práce vymizí a lidstvo se ponoří do válečného stavu každého proti každému.

Zatřetí: aby bylo možno uchvátit kořist, musí být k dispozici něco k uloupení. Hrdinové mohou žít pouze tehdy, když existuje dost „buržoů", kteří mohou být zbaveni majetku. Existence výrobců je podmínkou pro přežití dobyvatelů. Výrobci se však bez lupičů obejdou.

Začtvrté: vedle kapitalistického systému soukromého vlastnictví výrobních prostředků existují samozřejmě jiné představitelné systémy společnosti založené na dělbě práce. Zastánci militarismu důsledně žádají zavedení socialismu. Celý národ by měl být zorganizován jako společenství válečníků, v němž ti, kdo nebojují, mají jediný úkol – zásobovat válčící síly vším, co potřebují.

Skutečný člověk jako datum

Ekonomie se zabývá skutečným jednáním skutečných lidí. Její poučky se nezabývají ani ideálními, ani dokonalými lidmi, ani fantomem bájného ekonomického člověka, ani statistickým pojmem průměrného člověka. Předmětem katalaxie je člověk se všemi svými slabostmi a omezeními, každý člověk, žijící a jednající. Každé lidské jednání je předmětem praxeologie.

Předmětem praxeologie není pouze studium společnosti, společenských vztahů a masových jevů, ale studium veškerého lidského jednání. Termín „společenské vědy" a všechny jeho významové odstíny jsou v tomto ohledu zavádějící.

Neexistuje žádné jiné měřítko, které by vědecké zkoumání mohlo použít na lidské jednání, než konečné cíle, kterých chce jednající jedinec dosáhnout, když se do určitého jednání pouští. Samotné konečné cíle stojí za a nad každou kritikou. Nikdo není vyzýván, aby stanovil, co by mohlo jiného člověka udělat šťastným. Nestranný pozorovatel se může ptát pouze na to, zda prostředky zvolené pro dosažení těchto konečných cílů jsou či nejsou vhodné k tomu, aby přinesly výsledky, o něž aktér usiluje.

Pouze při odpovědi na tuto otázku může ekonomie svobodně vyjádřit názor na jednání jednotlivců a skupin jednotlivců nebo na politiky stran, zájmových skupin a vlád.

Je běžné maskovat subjektivitu útoků vedených proti hodnotovým soudům jiných lidí tak, že se převedou na kritiku kapitalistického systému nebo jednání podnikatelů. Ekonomie je vzhledem k takovým tvrzením neutrální.

Subjektivnímu tvrzení, že „rovnováha mezi výrobou různého zboží je v kapitalismu nesporně nesprávná", se ekonom nebrání tvrzením, že tato rovnováha je bezchybná. Ekonom tvrdí, že v nenarušovaném tržním hospodářství je tato rovnováha v souladu s chováním spotřebitelů, jak se projevuje při utrácení jejich příjmů. Úkolem ekonoma není kárat své spoluobčany a nazývat výsledek jejich jednání chybným.