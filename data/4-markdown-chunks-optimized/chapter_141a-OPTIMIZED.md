Ani by nestálo za to zmiňovat se o tomto doporučení, kdyby neexistovalo řešení vycházející z velmi činného a nápadného kruhu „logických pozitivistů", kteří dělali velice křiklavou reklamu svému programu „sjednocené vědy".

2. Na základě myšlenek pracovní teorie hodnoty je za jednotku kalkulace doporučována odpracovaná hodina. Tento návrh nebere v úvahu původní hmotné výrobní faktory a ignoruje různou kvalitu práce vykonané v různých pracovních hodinách odpracovaných stejnými a různými lidmi.

3. Jednotkou má být „množství" užitku. Jednající člověk však neměří užitek. Přiřazuje mu odstupňované váhy. Tržní ceny nevyjadřují stejnou hodnotu, ale rozdíl v ocenění dvěma stranami směny. Není možné zanedbat základní teorém moderní ekonomie, totiž že hodnota přiřazená jedné jednotce nabídky n – 1 jednotek je větší než hodnota přiřazená jedné jednotce nabídky n jednotek.

4. Kalkulace je umožněna zavedením umělého kvazitrhu.

5. Kalkulace se má provádět pomocí diferenciálních rovnic matematické katalaxie.

6. Kalkulace se má stát zbytečnou díky použití metody pokusu a omylu.

Pokus a omyl

Podnikatelé a kapitalisté nemají dopředu záruku, jestli jejich plány jsou tím nejvhodnějším řešením alokace výrobních faktorů do různých průmyslových odvětví. Teprve pozdější zkušenost po dané události jim ukáže, zdali ve svém podnikání a investicích měli pravdu nebo jestli se mýlili. Metoda, kterou používají, je metoda pokusu a omylu. Proč by socialistický ředitel nemohl použít stejnou metodu, říkají někteří socialisté.

Metodu pokusu a omylu lze použít ve všech případech, kdy je správné řešení jako takové rozpoznatelné na základě neklamných znaků, které na samotné metodě pokusu a omylu nezávisí. Když člověk někam založí peněženku, může ji hledat na různých místech. Když ji najde, pozná ji jako své vlastnictví; zde není o úspěšnosti použité metody pokusu a omylu pochyb; člověk svůj problém vyřešil. Když Ehrlich hledal lék na syfilis, testoval stovky látek, než našel to, co hledal – lék, který zabíjel spirochety a neškodil lidskému tělu.

Znakem správného řešení – vzorku 606 – bylo, že spojovalo tyto dvě vlastnosti, což bylo možno zjistit na základě laboratorního pokusu a z klinické praxe.

Vše se změní, jestliže jediným znakem správného řešení je to, že bylo dosaženo za použití metody, jež je pro vyřešení problému považována za vhodnou. Správný výsledek součinu dvou činitelů lze rozpoznat pouze jako výsledek správného použití postupu, který nám dává aritmetika. Člověk se může pokusit správný výsledek uhádnout metodou pokusu a omylu. Zde však metoda pokusu a omylu nenahrazuje aritmetický postup. Byla by k ničemu, kdyby aritmetický postup neposkytoval kritérium pro rozhodnutí, co je správné a co nesprávné.

Jestliže někdo chce nazývat podnikatelské jednání užitím metody pokusu a omylu, nesmí zapomenout, že správné řešení lze snadno rozpoznat jako takové; je to objevení se přebytku výnosů nad náklady. Zisk podnikateli řekne, že spotřebitelé schvalují jeho podnikání; ztráta mu řekne, že ho neschvalují.

Přesně toto je problémem socialistické ekonomické kalkulace: v nepřítomnosti tržních cen výrobních faktorů není výpočet zisku ani ztráty proveditelný.

Můžeme předpokládat, že v socialistickém společenství existuje trh spotřebního zboží a že ceny tohoto zboží v penězích jsou určovány na tomto trhu. Můžeme předpokládat, že ředitel pravidelně poskytuje každému členu určité množství peněz a prodává spotřební zboží těm, kdo nabídnou nejvyšší ceny.

Nebo můžeme stejně dobře předpokládat, že každému členu je přidělen určitý podíl různého spotřebního zboží v naturáliích a že členové mohou toto zboží svobodně směňovat za jiné zboží na trhu, na němž jsou obchody uskutečňovány pomocí obecného prostředku směny, nějakého druhu peněz. Charakteristickým rysem socialistického systému však je, že výrobní statky jsou kontrolovány pouze jednou agenturou, jejímž jménem jedná ředitel, že nejsou ani kupovány, ani prodávány, a že pro ně neexistují ceny.

Pak nemůže být o srovnávání vstupů a výstupů aritmetickými metodami ani řeči.