Prostředky směny jsou ekonomickými statky. Jsou vzácné a existuje po nich poptávka. Na trhu jsou lidé, kteří si je přejí získat a jsou za ně ochotni směnit statky a služby. Prostředky směny mají ve směně hodnotu. Lidé za jejich získání přinášejí oběti a platí za ně „cenu". Zvláštnost těchto cen spočívá pouze v tom, že nemohou být vyjádřeny v penězích. U prodejných statků a služeb mluvíme o cenách nebo o peněžních cenách. U peněz mluvíme o jejich kupní síle ve vztahu k různým prodejným statkům.

Poptávka po prostředcích směny existuje, protože je lidé chtějí držet v zásobě. Každý člen tržní společnosti chce mít určité množství peněz ve své kapse či v pokladně, držet peníze neboli mít peněžní zůstatek určité velikosti. Někdy chce držet peněz více, jindy méně; ve výjimečných případech se může držby peněz vzdát úplně. V každém případě ale nemá drtivá většina lidí za cíl vlastnit jen různé prodejné statky; stejně tak chtějí držet i peníze. Držba peněz není pouhým reziduem, neutraceným přebytkem jejich bohatství.

Není nezamýšleným zbytkem po uskutečnění všech zamýšlených aktů nákupu a prodeje. Její velikost je určována úmyslnou poptávkou po penězích. A stejně jako u ostatních statků je změna směnného poměru mezi penězi a prodejnými statky způsobena změnami vztahu poptávky po penězích a nabídky peněz.

Každá část peněz je vlastněna některým z členů tržního hospodářství. Převod peněz z vlastnictví jednoho do vlastnictví druhého je okamžitý a plynulý. Peníze jsou neustále drženy jednotlivci nebo firmami, ani zlomek času nejsou v pouhém „oběhu".

Je nesprávné rozlišovat mezi obíhajícími a volnými, zahálejícími penězi. Neméně chybné je dělat rozdíl mezi obíhajícími penězi a nahromaděnými penězi. To, čemu se říká hromadění, je taková výše peněžní držby, která – podle osobního názoru pozorovatele – přesahuje množství považované za normální a přiměřené. Byť je jich však sebevětší množství, nahromaděné peníze představují držbu peněz. Nahromaděné peníze jsou stále penězi a slouží tomu, kdo je hromadí, ke stejným účelům jako peníze držené v množství, jež je považováno za normální.

Ten, kdo peníze hromadí, věří, že se za nějakých zvláštních podmínek bude jím držené množství peněz hodit, i když by za jiných podmínek držel méně peněz jako ostatní lidé, nebo tolik, kolik považuje za přiměřené ekonom kritizující jeho jednání. To, že jedná právě tímto způsobem, ovlivňuje uspořádání poptávky po penězích stejným způsobem jako každá „normální" poptávka.

Mnozí ekonomové se vyhýbají používání pojmů poptávka a nabídka ve smyslu poptávky po a nabídky držby hotovosti, protože se obávají záměny se současnou terminologií používanou bankéři. Ve skutečnosti je však obvyklé nazývat poptávkou po penězích poptávku po krátkodobých úvěrech a nabídkou peněz nabídku těchto úvěrů. Stejně tak je nazýván trh krátkodobých úvěrů trhem peněz. Říkáme, že peníze jsou vzácné, když převládá tendence k růstu úrokových měr u krátkodobých úvěrů, nebo že jich je dostatek, pokud úrokové míry u těchto úvěrů klesají.

Tento způsob řeči je tak silně zakořeněn, že nepřichází v úvahu ani pokus o jeho odstranění. Napomohl ovšem rozšíření mnoha osudných omylů. Lidé kvůli němu zaměňují pojem peníze a kapitál a věří, že zvýšení množství peněz může trvale snížit úrokovou míru. Avšak právě kvůli hlouposti těchto omylů je nepravděpodobné, že by navrhovaná terminologie mohla přinést další nedorozumění. Lze těžko předpokládat, že by se ekonomové mohli ve vztahu k tak zásadním otázkám mýlit.

Jiní hájí názor, že bychom neměli mluvit o poptávce a nabídce peněz, protože cíle těch, kteří poptávají peníze, se liší od cílů těch, kdo poptávají prodejné statky. Říkají, že statky jsou poptávány kvůli konečnému cíli jejich spotřeby, zatímco peníze jsou poptávány proto, aby byly vydány v dalších aktech směny. Tato námitka je také zcela chybná. Způsob užití prostředku směny lidmi spočívá právě v tom, že se jich lidé zbavují. Ale předtím jich chtějí určité množství nashromáždit, aby byli připraveni na okamžik, v němž může být směna uskutečněna. Právě proto, že nechtějí uspokojit své potřeby v tomtéž okamžiku, kdy na trh přinášejí své statky a služby, právě proto, že chtějí počkat nebo jsou nuceni počkat na to, až se objeví příznivé podmínky pro koupi, nevyměňují zboží za zboží, ale směňují ho nepřímo skrze prostředky směny.