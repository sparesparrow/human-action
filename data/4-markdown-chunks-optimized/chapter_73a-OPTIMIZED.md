Abychom čtenáře nepletli zavedením příliš mnoha nových termínů, přidržíme se rozšířeného zvyku, že se taková nařízení nazývají cenami, úrokovými mírami, mzdovými sazbami vyhlášenými a prosazenými vládami nebo jinými zájmovými orgány (např. odborovými svazy). Čtenář však nikdy nesmí pustit ze zřetele základní rozdíl mezi tržními jevy cen, mezd a úrokových měr na jedné straně, a právními jevy maximálních a minimálních cen, mezd a úrokových měr určených k anulování těchto tržních jevů na straně druhé.

XVII. Nepřímá směna

1. Prostředky směny a peníze

Meziosobní směnu nazýváme nepřímou, jestliže je mezi statky a služby, jejichž vzájemná výměna je konečným cílem směňování, vložen jeden nebo několik prostředků směny. Podstatou teorie nepřímé směny je studium rozdělení směny mezi prostředky směny na jedné straně a statky a služby všech řádů na straně druhé. Závěry teorie nepřímé směny se vztahují ke všem případům nepřímé směny a ke všem věcem, které jako prostředek směny slouží.

Prostředek směny, který je tímto způsobem běžně užíván, se nazývá penězi. Představa o tom, co jsou to peníze, je vágní, protože jejich definice odkazuje na mlhavý termín „běžné užívání". Existují hraniční případy, v nichž nelze rozhodnout, zda je daný prostředek směny „běžně" užíván, nebo ne, a zda ho tedy lze penězi nazvat. Tato nejasnost při označování peněz však nemá žádný vliv na přesnost a preciznost, jež jsou požadovány praxeologickou teorií. Vše, co bude řečeno o penězích, platí pro jakýkoli prostředek směny.

Není tak vůbec podstatné, zda člověk zachovává tradiční pojem teorie peněz, nebo ho nahradí jiným termínem. Teorie peněz vždy byla a stále je teorií nepřímé směny a jejích prostředků.