Zrušení otroctví a nevolnictví nemůže být připisováno ani učení teologů a moralistů, ani slabosti či šlechetnosti ze strany pánů. Mezi kazateli náboženství a etiky bylo stejné množství výmluvných obhájců nevolnictví jako jeho odpůrců.

Otrocká práce zmizela, protože nemohla obstát v konkurenci svobodné práce; její nerentabilnost zpečetila její osud v tržním hospodářství. Cena placená při nákupu otroka je určena čistým výnosem očekávaným z jeho využití (jako dělníka i jako ploditele dalších otroků), stejně jako je cena placená za krávu určena čistým výnosem z jejího využití. Majitel otroka si nepřivlastňuje žádný zvláštní příjem. Pro něj neexistuje žádná výhoda z „vykořisťování" plynoucí ze skutečnosti, že práce otroka není odměňována a že potenciální tržní cena jeho služeb je možná vyšší než náklady na stravu, ubytování a dohled.

Ten, kdo kupuje otroka, musí v jeho ceně zaplatit i tyto úspory, pokud mohou být předvídány; vzhledem k zahrnutí časové preference je platí v plné výši. Ať už majitel zaměstnává otroka ve své vlastní domácnosti, nebo pronajímá jeho služby jiným lidem, z existence instituce otroctví nemá žádné zvláštní výhody.

Zvláštní výnos plyne výhradně lovci otroků, tj. tomu, kdo připravuje svobodné lidi o jejich svobodu a mění je na otroky. Výnosnost podnikání lovce otroků závisí pochopitelně na výši cen, které jsou kupující ochotni za získání otroka zaplatit. Pokud se tyto ceny sníží pod úroveň provozních a přepravních nákladů vzniklých při chytání otroků, toto podnikání se již nevyplatí a musí být ukončeno.

Nikdy a nikde nebylo pro podniky využívající otrockou práci možné konkurovat na trhu podnikům zaměstnávajícím svobodnou práci. Otrocká práce mohla být využívána jen tam, kde nemusela čelit konkurenci svobodné práce.

Pokud člověk zachází s lidmi jako s dobytkem, nikdy z nich nemůže dostat lepší výkon, než odpovídá dobytku. Pak ovšem začne mít význam to, že člověk je fyzicky slabší než dobytek a koně a že strava a dohled nad otrokem je v porovnání s výkonem, jenž lze získat, dražší než krmení a hlídání dobytka.

Margaret Mitchell, která se ve svém populárním románu Gone With the Wind zastává jižanského systému otroctví, je dost opatrná na to, aby se pouštěla do podrobností týkajících se dělníků na plantážích, a raději se zabývá podmínkami domácích sluhů, kteří i v jejím podání vypadají jako privilegovaná vrstva své kasty.

Když je s ním zacházeno jako s věcí, člověk poskytuje menší výstup na jednotku nákladů na jeho výživu a dohled než domácí zvířata. Pokud je od svobodného nádeníka požadován lidský výkon, je nutné mu poskytnout výhradně lidskou motivaci. Pokud chce zaměstnavatel získat výstup, jenž v kvalitě a množství předčí produkci, kterou lze vynutit bičem, musí nádeníka zainteresovat na výnosu z jeho přispění. Místo trestání zahálčivosti a lenosti musí odměňovat pracovitost, dovednost a zápal. Ať však zkusí cokoli, nikdy nedostane od znevolněného pracovníka, tj. od pracovníka, jenž nezískává plnou tržní cenu svého příspěvku, výkon rovný svobodnému člověku, tj. člověku najatému na svobodném trhu práce. Nejvyšší hranice, nad kterou nelze zvýšit kvalitu a množství výrobků a služeb odvedených otrokem a nevolníkem, je hluboce pod úrovní svobodné práce. Při výrobě zboží prvotřídní kvality nemůže podnik využívající zdánlivě levnou práci nesvobodných pracovníků vydržet konkurenci podniků využívajících svobodnou práci.

To je skutečnost, která vedla k vymizení všech systémů nucené práce. Společenské instituce kdysi vyhradily celé výrobní oblasti či odvětví pouze pro využívání nesvobodných pracovních sil a chránily je před jakoukoli konkurencí ze strany podnikatelů zaměstnávajících svobodné lidi. Otroctví a nevolnictví se tak stalo základním rysem strnulého kastovního systému, který nemohl být odstraněn či změněn jednáním jednotlivců. Kdekoli panovaly jiné podmínky, sami vlastníci otroků se uchýlili k opatřením, jež musela, krok za krokem, vést ke zrušení celého systému otrocké práce.

Nebyla to lidumilnost ani vlídnost, které přinutily lhostejné a bezcitné majitele otroků ve starověkém Římě uvolnit pouta svým otrokům, ale jejich touha po co největším výnosu ze svého majetku. Opustili systém centralizovaného řízení svých rozsáhlých pozemků, latifundií, a přeměnili otroky prakticky ve své nájemce, pečující o jejich majetky na svůj vlastní účet a dlužící vlastníku půdy pouze buď nájem, nebo podíl na výnosu.