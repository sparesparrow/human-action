Kdyby všichni podnikatelé dokázali správně předvídat budoucí stav trhu, neexistovaly by ani zisky, ani ztráty. Ceny všech výrobních faktorů by již dnes byly plně uzpůsobeny zítřejším cenám výrobků. Při pořizování výrobních faktorů by podnikatel nesměl vydat menší částku, než mu kupující později zaplatí za výrobky. Podnikatel může vytvořit zisk pouze tehdy, když předvídá budoucí podmínky správněji než jiní podnikatelé.

Pak nakupuje komplementární výrobní faktory za ceny, jejichž součet – včetně nákladů na časové rozdíly – je nižší než cena, za niž prodává výrobek.

Chceme-li sestrojit obraz měnících se hospodářských podmínek, v nichž by neexistovaly ani zisky, ani ztráty, musíme se uchýlit k neuskutečnitelnému předpokladu: k dokonalému předvídání všech budoucích událostí všemi jednotlivci.

Kdyby ti primitivní lovci a rybáři, jimž je obvykle připisována prvotní akumulace vyrobených výrobních faktorů, znali dopředu všechny budoucí zákruty lidských záležitostí a kdyby podle toho oni i všichni jejich potomci až do soudného dne – všichni vybaveni stejnou vševědoucností – správně oceňovali všechny výrobní faktory, podnikatelské zisky a ztráty by nikdy nevznikly.

Podnikatelské zisky a ztráty jsou vytvářeny nesouladem mezi očekávanými cenami a cenami, které jsou později stanoveny na trzích. Je možné konfiskovat zisk a převádět ho od jednotlivců, kteří ho dosáhli, jiným lidem. Ale ani zisky, ani ztráty se nikdy nemohou vytratit z proměnlivého světa, který není obydlen výhradně vševědoucími lidmi.

Podnikatelské zisky a ztráty v rostoucím hospodářství

V imaginárním konstruktu statického hospodářství je celkový součet zisků všech podnikatelů roven celkovému součtu ztrát všech podnikatelů. Co jeden podnikatel získá, je v celkovém hospodářském systému vyváženo ztrátou jiného podnikatele. O co víc všichni spotřebitelé dohromady utratí za získání určité komodity, o to nižší jsou jejich vydání za jiné komodity.