Stejně jako všechny věci, které jsou střiženy tak, aby vyhovovaly vkusu mas, je i reklama pro lidi s jemným citem odpuzující. Toto opovržení ovlivňuje přijetí obchodní propagace. Reklama a všechny ostatní metody obchodní propagace jsou zavrhovány jako jeden z nejodpornějších výplodů neomezené konkurence. Měla by být zakázána. Spotřebitelům by měli radit nestranní odborníci. Tento úkol by měly plnit veřejné školy, nestranický tisk a družstva.

Omezení práva obchodníků propagovat své zboží by omezilo svobodu spotřebitelů utrácet svůj příjem podle vlastních přání a tužeb. Znemožnilo by jim dozvědět se tolik, kolik mohou a chtějí, o stavu trhu a podmínkách, které pro ně mohou být důležité při výběru, co si koupit a co ne. Už by se nemohli rozhodovat na základě názoru, který si o prodejcově hodnocení jeho vlastního zboží sami utvořili; byli by nuceni jednat na základě doporučení jiných lidí. Není nepravděpodobné, že by je tito rádci uchránili před některými chybami.

Ale individuální spotřebitel by byl v opatrovnictví poručníků. Jestliže není reklama omezená, jsou spotřebitelé v zásadě v postavení poroty, která se o případu dozvídá na základě výslechu svědků a přímého vyšetřování všech ostatních důkazních prostředků. Je-li reklama omezená, jsou v postavení poroty, kterou nějaký policista informuje o výsledku svého vlastního zkoumání důkazů.

Je široce rozšířeným omylem, že šikovná reklama může přesvědčit spotřebitele, aby koupili vše, co jim chce inzerent prodat. Podle této legendy je spotřebitel proti „nátlakové" reklamě bezbranný. Kdyby to byla pravda, závisel by úspěch nebo neúspěch pouze na způsobu reklamy. Nikdo však nevěří, že jakýkoli druh reklamy by byl mohl zajistit, aby si výrobce svíček udržel své postavení proti elektrickým žárovkám, koňská spřežení proti automobilům, husí brk proti ocelovému a později plnicímu peru.

Kdokoli toto připustí, říká tím, že kvalita inzerovaného zboží pomáhá dosáhnout úspěchu v reklamní kampani. Pak však není žádný důvod tvrdit, že reklama je metoda, jak šidit důvěřivou veřejnost.

Je samozřejmě možné, aby inzerent přemluvil nějakého člověka k tomu, aby vyzkoušel věc, kterou by si byl nekoupil, kdyby předem znal její vlastnosti. Ale dokud bude reklama svobodně přístupná všem soutěžícím firmám, zboží, které je lepší z hlediska vkusu spotřebitelů, nakonec překoná méně vhodné zboží, ať už budou použity jakékoli reklamní metody. Prodejce lepšího zboží nemá k dispozici o nic méně reklamních triků a úskoků než prodejce horších výrobků. Avšak pouze ten první se těší z výhod, které plynou z lepší kvality jeho výrobku.

Důsledky, které přináší reklama na zboží, určuje skutečnost, že kupující si zpravidla může vytvořit správný názor na užitečnost kupované věci. Žena v domácnosti, která vyzkoušela určitou značku mýdla nebo konzerv, se ze zkušenosti učí, zda je pro ni dobré koupit a používat tento výrobek i v budoucnu. Proto se reklama inzerentovi vyplatí pouze tehdy, když vyzkoušení prvního koupeného vzorku nepovede k výsledku, že spotřebitel odmítne kupovat další. Mezi obchodníky panuje shoda, že se nevyplatí dělat reklamu na jiné než dobré zboží.

Úplně jiné podmínky jsou tam, kde nás zkušenost nemůže nic naučit. Tvrzení náboženské, metafyzické a politické propagandy nemůže být ani potvrzeno, ani vyvráceno zkušeností. Co se týče posmrtného života a absolutna, jakákoli zkušenost je vždy zkušenost s komplexním jevem, která umožňuje různý výklad; jediné měřítko, které může být použito na politické doktríny, je apriorní usuzování. Proto jsou politická propaganda a obchodní propagace naprosto odlišné věci, i když často využívají stejných technik.

Je mnoho zlého, na co současná technologie a terapeutika nemají lék. Existují neléčitelné choroby a existují nenapravitelné tělesné vady. Je smutnou skutečností, že se někteří lidé pokoušejí zneužít nesnází svých bližních a nabízet jim patentované léky. Takové šarlatánství nedělá ze starých lidí mladé a z ošklivých děvčat krásná. Pouze zvyšuje naději. Fungování trhu by neohrozilo, kdyby úřady měly zakázat takovou reklamu, jejíž pravdivost nemůže být prokázána experimentálními metodami přírodních věd. Ale každý, kdo je ochoten přiznat vládě tuto pravomoc, by si protiřečil, kdyby měl námitky proti požadavku podrobit stejné zkoušce tvrzení církví a sekt. Svoboda je nedělitelná. Jakmile ji někdo začne omezovat, vstoupí na šikmou plochu, na níž je těžké se udržet.

Jestliže je vládě zadán úkol zajistit, aby v reklamách na parfémy a zubní pasty převažovala pravda, nemůže jí upřít právo starat se o pravdu v důležitějších věcech náboženství, filozofie a společenské ideologie.

Představa, že obchodní propagace může přinutit spotřebitele, aby se podřídili vůli inzerentů, je falešná. Reklamě se nikdy nemůže podařit vytlačit horšími výrobky lepší a levnější zboží.