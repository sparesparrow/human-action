Hybná síla peněz se může stát určitým způsobem účinnou při ovlivňování této prvotní funkce úrokové míry. Hotovostí vyvolané změny v peněžním vztahu mohou za určitých podmínek ovlivnit úvěrový trh, předtím než dopadnou na ceny statků a práce. Zvýšení nebo snížení nabídky peněz může zvýšit nebo snížit nabídku peněz na úvěrovém trhu, a tím snížit nebo zvýšit hrubou tržní úrokovou míru, i když nedošlo k žádné změně čistého úroku.

Pokud k tomu dojde, tržní míra se bude lišit od výše, která by odpovídala čistému úroku a nabídce kapitálových statků použitelných ve výrobě. Potom tržní úroková míra selhává při naplňování své funkce řízení podnikatelových rozhodnutí. Narušuje podnikatelskou kalkulaci a svádí jeho jednání z cesty, na níž by nejlepším možným způsobem uspokojil nejnaléhavější potřeby spotřebitelů.

Dále existuje druhá skutečnost, kterou je třeba si uvědomit. Pokud se za jinak stejných okolností nabídka peněz zvýší nebo sníží a tím způsobí všeobecnou tendenci cen růst nebo klesat, musela by se objevit kladná nebo záporná cenová prémie zvyšující nebo snižující hrubou míru tržního úroku. Pokud ovšem tyto změny v peněžním vztahu ovlivní nejprve úvěrový trh, způsobí právě opačné změny v uspořádání hrubých tržních úrokových měr.

I když by bylo k přizpůsobení tržních úrokových měr změnám v peněžním vztahu zapotřebí kladné nebo záporné cenové prémie, hrubé úrokové míry ve skutečnosti klesají nebo rostou. To je druhý důvod, proč není možné prostřednictvím cenové prémie zcela odstranit dopady změn peněžního vztahu vyvolaných hotovostí na obsah smluv o odložených platbách. Jak jsme si ukázali výše, její působení je příliš opožděné a zaostává za změnami kupní síly.

Nyní vidíme, že za určitých podmínek se síly působící v opačném směru projeví na trhu dříve než odpovídající cenová prémie.

Stejně jako každá změna v tržních datech i změny v peněžním vztahu mohou ovlivnit míru čistého úroku. Podle zastánců inflacionistického pohledu na historii vede inflace obecně ke zvýšení výdělků podnikatelů. Argumentují takto: Ceny statků rostou dříve a výrazněji než mzdové sazby. Na jedné straně jsou tak nepříznivě postiženi námezdní pracovníci a osoby se stálým platem, třídy utrácející větší část svého příjmu za spotřebu a málo spořící, a musí odpovídajícím způsobem omezit své výdaje. Na druhé straně je zvýhodněna vrstva majitelů, jejichž sklon k uspoření značné části jejich příjmu je mnohem větší; nezvyšují svoji spotřebu proporcionálně, ale zvyšují i své úspory. Proto v daném společenství jako celku vzniká tendence ke zvýšené akumulaci nového kapitálu. Dodatečné investice jsou důsledkem omezení spotřeby uvaleného na tu část populace, jež spotřebovává větší část každoroční produkce hospodářského systému.

Toto vynucené spoření snižuje míru čistého úroku. Zvyšuje tempo hospodářského rozvoje a vede ke zlepšení technologických postupů.

Je pravda, že vynucené spoření může vzniknout z inflačního pohybu, a v minulosti tomu tak občas skutečně bylo. Pokud se však člověk zabývá důsledky změn peněžního vztahu na výši úrokových sazeb, nesmí opomenout skutečnost, že tyto změny mohou za jistých okolností skutečně změnit míru čistého úroku. V úvahu ale musíme vzít i ostatní skutečnosti.

Zaprvé, musíme si uvědomit, že vynucené spoření může být výsledkem inflace, ale nikoli nutně. To, zda je růst mzdových sazeb nižší než růst cen statků, závisí na konkrétních podmínkách každého případu inflace. Tendence k poklesu reálných mzdových sazeb není nevyhnutelným důsledkem poklesu kupní síly peněžní jednotky. Může se stát, že nominální mzdové sazby vzrostou více a dříve než ceny statků.