Jakmile dojde k zastavení přílivu dodatečných fiduciárních prostředků, vzdušné zámky boomu se zhroutí. Podnikatelé musí omezit své aktivity, protože nemají dostatek zdrojů k jejich pokračování v přehnaném měřítku. Ceny náhle poklesnou, protože firmy v nesnázích se snaží získat hotovost tak, že vrhnou své zásoby na trh za směšně nízkou cenu.

Továrny jsou uzavírány, pokračování stavebních projektů je zastaveno, pracovníci jsou propouštěni. Protože na jedné straně mnoho firem zoufale potřebuje peníze, aby se vyhnuly úpadku, a na druhé straně k nim již nikdo nemá důvěru, podnikatelská složka hrubé tržní úrokové míry vystřelí do nesmírné výše.

Náhodné institucionální a psychologické okolnosti obvykle změní vzniklou krizi v paniku. Popis těchto strašných událostí může být přenechán historikům. Není úkolem katalaktické teorie vylíčit do všech podrobností pohromy těchto dnů a týdnů plných obav a rozebírat jejich občas tragikomické stránky. Ekonomie se nezajímá o to, co je náhodné a podmíněné jednotlivými historickými událostmi každého případu. Jejím cílem naopak je rozlišit to, co je podstatné a nezbytně nutné, od toho, co je pouze nahodilé. Nezajímá se o psychologické stránky paniky, ale pouze o skutečnost, že úvěrová expanze v dobách boomu musí nevyhnutelně vést k procesu v běžné řeči nazývanému depresí.

Musíme si uvědomit, že deprese je ve skutečnosti procesem přizpůsobení, novou formulací výrobních aktivit v souladu s daným stavem tržních dat: s dostupnou nabídkou výrobních faktorů, ohodnocením spotřebitelů a zejména také s výší čistého úroku projeveného ohodnocením ze strany veřejnosti.

Tato data však již nejsou totožná s těmi, která převládala před zahájením procesu expanze. Velmi mnoho věcí se změnilo. Vynucené spoření a v ještě větším rozsahu i běžné dobrovolné úspory mohly poskytnout nové kapitálové statky, které nebyly zcela vyplýtvány kvůli mylným investicím a nadměrné spotřebě, vyvolaným boomem. Změny v bohatství a důchodu různých jednotlivců a skupin jednotlivců byly způsobeny nesouladem přítomným v každém inflačním pohybu.

Bez ohledu na jakýkoli vztah k úvěrové expanzi mohlo dojít i ke změně počtu a vlastností jednotlivců v populaci; mohlo dojít k rozšíření technologických znalostí, poptávka po určitých statcích se mohla změnit. Konečný stav, k jehož ustavení trh směřuje, již není týmž stavem jako před narušením způsobeným úvěrovou expanzí.

Některé z investic učiněných v době boomu se po střízlivém ocenění v době přizpůsobení, která již není otupena klamem vzestupu, jeví jako beznadějné neúspěchy. Musí být prostě opuštěny, protože prostředky nutné k jejich využití nemohou být získány zpět prodejem jejich produktů; tento „oběžný" kapitál je naléhavěji třeba v jiných odvětvích uspokojujících potřeby; důkazem je to, že může být použit v jiných oblastech výnosněji. Ostatní mylné investice nabízejí o něco lepší vyhlídky.

Je samozřejmě pravda, že by do nich člověk nevložil kapitálové statky, pokud by správně kalkuloval. Nepřevoditelné z těchto investic jsou zcela jistě promarněny. Avšak protože jsou nepřevoditelné, fait accompli, představují nutnost vypořádat se jednáním s novým problémem. Pokud očekávané tržby, které slibuje prodej jejich výstupů, převýší náklady běžného provozu, je ziskové v něm pokračovat. Ačkoli ceny, které je ochotna za tyto výstupy utratit kupující veřejnost, nejsou dostatečně vysoké na to, aby byla celá nepřevoditelná investice zisková, jsou dostatečně vysoké na to, aby byla zisková alespoň část této investice, jakkoli malá. Zbytek investice musí být považován za výdaj bez náhrady, za vyplýtvaný a ztracený kapitál.