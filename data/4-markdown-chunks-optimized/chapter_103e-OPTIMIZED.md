Již jsme si vysvětlili, v jakém ohledu můžeme nazývat zlepšení kvality nebo zvýšení množství výrobků hospodářským pokrokem. Pokud použijeme toto měřítko na různé fáze cyklických výkyvů hospodářství, musíme nazývat boom úpadkem a depresi pokrokem. Boom představuje plýtvání zdroji prostřednictvím mylného investování vzácných výrobních faktorů a snižuje dostupnou zásobu prostřednictvím nadměrné spotřeby; jeho domnělé výhody jsou zaplaceny ochuzením. Deprese je oproti tomu návratem k poměrům, v nichž jsou všechny výrobní faktory použity při nejlepším možném uspokojení nejnaléhavějších potřeb spotřebitelů.

Někdy můžeme vidět zoufalé snahy najít v boomu nějaký pozitivní příspěvek k hospodářskému pokroku. Byla zdůrazňována role, kterou hraje vynucené spoření při podporování kapitálové akumulace. Tento argument je planý. Již bylo ukázáno, že je velmi sporné, zda vynucené spoření může dosáhnout více než jen vyvážit pouhou část spotřeby kapitálu způsobené boomem. Kdyby byli zastánci údajných prospěšných důsledků vynuceného spoření důslední, museli by podporovat i fiskální systém dotující bohaté z daní lidí s nízkým příjmem.

Vynucené spoření dosažené tímto způsobem by zajistilo čistý nárůst objemu dostupného kapitálu bez současného vyvolání spotřeby kapitálu v ještě větším objemu.

Zastánci úvěrové expanze dále zdůrazňovali, že některé z mylných investic učiněných během boomu mohou být později ziskové. Říkají, že tyto investice byly provedeny příliš brzy, tj. v době, kdy nabídka kapitálových statků ani hodnocení spotřebitelů dosud jejich zhotovení neumožňovaly. Způsobená škoda tak nebyla příliš veliká, protože tyto projekty by byly stejně uskutečněny později. Můžeme připustit, že tento popis se hodí na určité případy mylných investic učiněných během boomu.

Ale nikdo se neodváží tvrdit, že je toto tvrzení pravdivé ve vztahu ke všem projektům, jejichž provedení bylo podpořeno iluzí způsobenou politikou snadno dostupných peněz. Ať už je skutečnost jakákoli, nemůže ovlivnit důsledky boomu a nemůže odčinit nebo tlumit následující depresi. Důsledky mylných investic se objeví bez ohledu na to, zda některé z těchto investic se později ve změněných podmínkách ukážou jako investice správné.

Když byla v roce 1845 v Anglii postavena železnice, jejíž výstavba by nebyla možná bez úvěrové expanze, poměry v následujících letech nebyly ovlivněny možností, že v roce 1870 nebo 1880 by byly dostupné kapitálové statky pro její výstavbu. Přínos, jenž později vyplynul ze skutečnosti, že daná železnice nemusela být postavena pomocí čerstvých výdajů kapitálu a práce, nepředstavoval v roce 1847 žádné odškodnění za ztráty způsobené předčasnou výstavbou.

Boom ochuzuje. Ale ještě horší jsou jeho morální škody. Lidé jsou kvůli němu sklíčení a malomyslní. Čím optimističtější byli v době zdánlivé prosperity boomu, tím větší je jejich zoufalství a pocit marnosti. Jednotlivec je vždycky ochoten připsat úspěch svým vlastním schopnostem a brát ho jako zaslouženou odměnu za své nadání, pracovitost a poctivost. Za své neúspěchy vždycky obviňuje ostatní, a ze všeho nejvíce nesmyslnost společenských a politických institucí. Neobviňuje úřady z podpory boomu. Obviňuje je z jeho nevyhnutelného zhroucení. Podle názoru veřejnosti jsou vyšší inflace a větší úvěrová expanze jediným lékem proti zlům způsobeným inflací a úvěrovou expanzí.

Říkají, že máme továrny a zemědělské podniky, jejichž výrobní kapacita není využita vůbec nebo úplně. Máme hromady neprodejných statků a armádu nezaměstnaných pracovníků. Máme také zástupy lidí, kteří by rádi uspokojili své potřeby ve větší míře. Jediné, co nemáme, je úvěr. Dodatečný úvěr by umožnil podnikatelům pokračovat v jejich výrobě nebo ji rozšířit. Nezaměstnaní by znovu našli práci a mohli by nakupovat výrobky. Tato argumentace se zdá být důvěryhodná. Je nicméně naprosto nesprávná.

Pokud nemohou být výrobky prodány a pracovníci nemohou najít práci, jedinou příčinou je to, že požadují příliš vysoké ceny nebo mzdy. Ten, kdo chce prodat své zásoby nebo svoji schopnost pracovat, musí snižovat své nároky, dokud nenajde nějakého kupce. Takový je zákon trhu. Tímto způsobem trh směruje aktivity každého jednotlivce do těch oborů, v nichž mohou nejlépe přispět k uspokojení potřeb zákazníků. Mylné investice v době boomu špatně umístily nepřevoditelné výrobní faktory do některých oborů na úkor jiných, v nichž byly potřebné naléhavěji.

To představuje nepoměr v alokaci nepřevoditelných faktorů v různých průmyslových odvětvích. Tento nepoměr může být napraven jen akumulací nového kapitálu a jeho užitím v těch odvětvích, kde je potřebný nejnaléhavěji. To je však pomalý proces. Zatímco probíhá, není možné plně využít výrobní kapacity některých podniků, které postrádají komplementární výrobní zařízení.