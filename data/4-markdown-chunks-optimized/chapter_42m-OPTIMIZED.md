Jiní kritikové ekonomické kalkulace si neuvědomují, že je to metoda, která je k dispozici pouze lidem, kteří jednají v hospodářském systému dělby práce ve společenském řádu založeném na soukromém vlastnictví výrobních prostředků. Může sloužit pouze pro uvažování jednotlivců nebo skupin jednotlivců, kteří působí v ústavním uspořádání tohoto společenského řádu. Proto je kalkulace soukromého zisku, a nikoli „společenského blahobytu". To znamená, že základní skutečností pro ekonomickou kalkulaci jsou ceny na trhu.

Nelze je použít pro uvažování, jehož normou není poptávka spotřebitelů, která se projevuje na trhu, ale hypotetická ocenění diktátorského orgánu, který řídí všechny státní či pozemské záležitosti. Ten, kdo chce posuzovat jednání z pohledu jakési nárokované „společenské hodnoty", tj. z pohledu „celé společnosti", a kritizovat ho srovnáváním s jevy v imaginárním socialistickém systému, v němž je nadřazena jeho vlastní vůle, nepotřebuje ekonomickou kalkulaci.

Ekonomické kalkulace na základě peněz jsou kalkulacemi podnikatelů, kteří vyrábějí pro spotřebitele v tržní společnosti. Pro jiné úkoly je využít nelze.

Člověk, který chce využívat ekonomické kalkulace, se na věci nesmí dívat způsobem despotického smýšlení. Pro kalkulace mohou ceny používat podnikatelé, kapitalisté, vlastníci půdy i výdělečně činné osoby v kapitalistické společnosti. Pro záležitosti, které jsou za zájmy těchto kategorií, jsou ceny nevhodné. Je nesmyslné oceňovat penězi věci, o nichž se nesmlouvá na trhu, a využívat v kalkulaci jakékoli položky, které nemají vztah k realitě. Zákony stanovují částku, jež by měla být zaplacena jako odškodnění za způsobení smrti člověka.

Ale uzákoněné ustanovení pro určení výše částky odškodnění neznamená, že existuje cena lidského života. Kde existuje otroctví, tam existuje tržní cena otroků. Kde otroctví neexistuje, tam člověk, lidský život a zdraví jsou res extra commercium. Ve společnosti svobodných lidí je zachování života a zdraví cílem, nikoli prostředkem. Nevstupuje do žádného majetkového procesu, o němž se účtuje.

V peněžních cenách je možné určit celkové příjmy nebo majetek několika lidí. Ale je nesmyslné počítat příjem nebo majetek státu. Jakmile se dostaneme k úvahám, které jsou cizí pro uvažování člověka, jenž je činný v mezích tržní společnosti, peněžní kalkulační metody už nám nepomohou. Pokusy určit v penězích bohatství národa nebo celého lidstva jsou stejně dětinské jako okultní snahy vyřešit hádanky vesmíru tím, že se budeme mořit s rozměry Cheopsovy pyramidy.

Jestliže obchodní kalkulace hodnotí dodávku brambor na 100 $, je za tím myšlenka, že je tuto dodávku za tuto částku možno prodat nebo vyměnit. Je-li celý podnik odhadnut na 1 000 000 $, znamená to, že se očekává, že se za tuto částku prodá. Ale jaký je smysl položek ve výkazu celkového národního bohatství? Jaký je význam konečného výsledku kalkulace? Co se do toho výpočtu musí zadat a co nemá být započteno? Je správné či mylné započíst „hodnotu" podnebí dané země a vrozené schopnosti a získané dovednosti obyvatel? Podnikatel může svůj majetek zpeněžit, ale národ to udělat nemůže.

Peněžní ekvivalenty, které se používají v jednání a v ekonomické kalkulaci, jsou peněžní ceny, tj. směnné poměry mezi penězi a jinými statky a službami. Ceny se neměří v penězích, ony v penězích spočívají. Ceny jsou buď cenami v minulosti, nebo očekávanými cenami v budoucnosti. Cena je nutně historickým datem, buď minulosti, nebo budoucnosti. V penězích není nic, co by dovolovalo srovnávat je s měřením fyzikálních a chemických jevů.

Směnné poměry podléhají neustálým změnám, protože podmínky, jež je tvoří, se neustále mění. Hodnota, kterou jednotlivec přiřazuje jak penězům, tak různým statkům a službám, je výsledkem okamžité volby. Každý další okamžik může přinést něco nového a navodit jiné úvahy a ocenění. Za problém, který vyžaduje vysvětlení, by mohlo být považováno nikoli to, že se ceny mění, ale že se nemění rychleji.

Každodenní zkušenost učí lidi, že tržní směnné poměry jsou proměnlivé. Dalo by se očekávat, že s tím budou všechny lidské představy o cenách plně počítat. Přesto jsou všechny oblíbené představy o výrobě a spotřebě, marketingu a cenách více nebo méně nakaženy vágní a protichůdnou představou cenové stability. Laik má sklon považovat zachování včerejší cenové struktury za normální a správné a odmítat změny ve směnných poměrech jako porušení pravidel přírody a spravedlnosti.