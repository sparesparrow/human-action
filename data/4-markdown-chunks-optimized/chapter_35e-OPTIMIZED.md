Vědecká teorie vyvinutá sociální filozofií racionalismu a liberalismu osmnáctého století a moderní ekonomií se neuchyluje k žádnému zázračnému zásahu nadlidských sil. Každý krok, v němž jednotlivec nahrazuje izolovanou činnost koordinovanou činností, vede k okamžitému a viditelnému zlepšení jeho podmínek. Výhody, které vyplývají z pokojné spolupráce a dělby práce, jsou univerzální. Okamžitě přinášejí užitek všem generacím, a ne pouze potomkům. Protože to, co jednotlivec musí obětovat ve prospěch společnosti, mu větší výhody bohatě vynahradí.

Jeho oběť je pouze zdánlivá a dočasná; vzdává se menšího zisku, aby později sklidil větší. Žádné rozumné bytosti se nemůže stát, že by neviděla tuto zřejmou skutečnost. Když se spolupráce lidí zvyšuje, protože se rozšiřuje oblast, v níž existuje dělba práce, nebo když se zesiluje právní ochrana a zajištění míru, je incentivem touha všech zainteresovaných, aby si každý zlepšil své vlastní podmínky.

Tím, že usiluje o své vlastní – správně chápané – zájmy, přispívá jednotlivec ke zvyšování spolupráce ve společnosti a k mírovým kontaktům. Společnost je produktem lidského jednání, tj. člověk se snaží, aby v co možná největší míře odstranil nespokojenost.

Abychom vysvětlili její vznik a vývoj, není nutné obracet se pro pomoc k doktríně, která je určitě urážlivá pro skutečně zbožnou mysl; k doktríně, podle níž bylo původní stvoření tak plné chyb, že jsou nutné opakované zásahy z nadpozemských sfér, aby se zabránilo jeho nezdaru.

Historická role teorie dělby práce, jak byla rozpracována britskou politickou ekonomií od Huma po Ricarda, spočívá v naprostém zničení všech metafyzických doktrín týkajících se původu a fungování spolupráce ve společnosti. Dovršila duchovní, mravní a intelektuální emancipaci lidstva, kterou zahájila epikurejská filozofie. Heteronomní a institucionalistickou etiku dřívějška nahradila autonomní racionální morálkou. Právo a zákonnost, mravní kód a sociální instituce už nejsou uctívány jako tajemná nařízení nebes.

Mají lidský původ a jediné měřítko, které se na ně musí používat, je kritérium prospěšnosti pro lidské blaho. Utilitaristický ekonom neříká: Fiat iustitia, pereat mundus. Říká: Fiat iustitia, ne pereat mundus. Nežádá člověka, aby se zřekl svého blahobytu ve prospěch společnosti. Radí mu, aby poznal, co jsou jeho správně chápané zájmy. V jeho očích se božská vznešenost neprojevuje v častých zásazích do rozličných záležitostí vladařů a politiků, ale v tom, že obdařuje svá stvoření rozumem a naléhavou potřebou jít za štěstím.

Základním problémem všech druhů univerzalistické, kolektivistické a holistické filozofie je toto: na základě jakého znaku rozeznám pravý zákon, autentická slova božího apoštola a skutečnou autoritu. Neboť mnozí tvrdí, že je seslala Prozřetelnost, a každý z těchto proroků káže jiné evangelium. Pro zbožného věřícího zde nemůže být žádných pochyb, je si naprosto jist, že se přihlásil k jediné správné doktríně. To, co dělá rozpory nesmiřitelnými, je však právě pevnost takových věřících. Každá skupina je připravena prosadit své přesvědčení.

Ale protože logická argumentace nemůže rozhodnout mezi nejrůznějšími navzájem se lišícími víra-mi, pro řešení takových sporů nezbývá nic jiného než ozbrojený konflikt. Neracionalistické, neutilitaristické a neliberální sociální doktríny musí plodit války a občanské války, dokud není jeden z protivníků zničen nebo podroben. Dějiny velkých světových náboženství jsou líčením bitev a válek, stejně jako dějiny současných falešných náboženství, socialismu, zbožňování státu a nacionalismu.

Netolerance a propaganda šířená popravčím či válečným mečem neodmyslitelně patří ke každému systému s heteronomní etikou. Boží zákony či Osud si činí právo na univerzální platnost a všichni lidé musí fakticky poslouchat ty autority, které prohlásí za legitimní. Dokud neutrpěla prestiž heteronomních mravních kódů a jejich filozofického dodatku, konceptuálního realismu, nepřicházela v úvahu otázka tolerance nebo trvalého míru. Pokud válčení ustalo, bylo to pouze k nabrání nových sil pro další boje.

Myšlenka tolerance vzhledem k odlišným názorům jiných lidí mohla zapustit kořeny teprve tehdy, když liberální doktríny zlomily kouzlo univerzalismu. Ve světle utilitaristické filozofie se již společnost a stát nejeví jako instituce k udržení světového pořádku, které z důvodů, jež jsou lidské mysli skryté, slouží božstvu, i když to zjevně zraňuje sekulární zájmy mnoha nebo dokonce naprosté většiny těch, kteří dnes žijí.

Společnost a stát jsou pro všechny lidi naopak základními prostředky k dosažení cílů, ke kterým směřují o své vlastní vůli.