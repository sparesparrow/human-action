Problém udržování a navyšování kapitálu je neřešitelný v socialistickém systému, jenž nemá k dispozici ekonomickou kalkulaci. V socialistickém společenství neexistuje způsob, jak zjistit, zda se kapitálové vybavení snižuje či zvyšuje. V intervencionistickém systému a v socialistickém systému, který stále může provádět ekonomickou kalkulaci na základě zahraničních cen, není situace tak špatná. Tady je alespoň možné zjistit, jak se věci mají.

Má-li taková země demokratickou vládu, stávají se problémy udržení kapitálu a akumulace dodatečného kapitálu hlavními problémy politického boje. Budou se objevovat demagogové tvrdící, že je možné věnovat na běžnou spotřebu více, než kolik jsou na ni ochotny dávat vláda či ostatní strany. Vždy budou tvrdit, že „v současné krizové situaci" nepřipadá vůbec v úvahu hromadění kapitálu kvůli budoucnosti, a naopak je zcela ospravedlnitelné spotřebovat část již dostupného kapitálu.

Nejrůznější strany se budou předhánět ve slibech voličům zajistit větší vládní výdaje a zároveň snížení daní, které nedopadají výlučně na bohaté. V dobách laissez faire lidé pohlíželi na vládu jako na instituci, jejíž fungování vyžaduje peníze, které musí být uhrazeny z kapes občanů. Výdaje na stát byly součástí rozpočtu občanů. Dnes většina lidí považuje stát za agenturu rozdělující výhody. Příjemci mezd a zemědělci očekávají, že od vlády dostanou více, než jí odvádějí. V jejich očích je stát někým, kdo rozdává, a ne někým, kdo bere. Tyto populární představy byly odůvodněny a vyzdviženy na úroveň kvazivědecké ekonomické teorie lordem Keynesem a jeho žáky.

Výdaje a schodkové rozpočty jsou pouhými synonymy spotřeby kapitálu. Jsou-li běžné výdaje, ať jsou již jakkoli prospěšné, financovány tak, že prostřednictvím dědické daně je odebírána ta část vyšších příjmů, jež by byla využita k investicím či poskytnuta jako úvěr, stává se z vlády instituce přispívající ke spotřebě kapitálu. To, že v současné Americe existuje pravděpodobně stále přebytek roční kapitálové akumulace nad roční spotřebou kapitálu, nijak nevyvrací tvrzení, že celkový dopad finančních politik federální vlády, států a místních vlád má tendenci spotřebovávat kapitál.

Mnozí lidé, kteří jsou si vědomi nežádoucích dopadů spotřeby kapitálu, mají sklon věřit, že všelidová vláda není slučitelná s prováděním zdravých finančních politik. Neuvědomují si ale, že demokracii jako takovou nelze obviňovat. Vina leží na doktrínách, které nahradily teorii státu jako nočního strážce, jíž se vysmíval Lassalle, teorií vlády jako Santa Clause. Hospodářské politiky státu jsou vždy určeny ekonomickými myšlenkami, jež zastává veřejnost. Žádná vláda, ať již demokratická nebo diktátorská, se nemůže zbavit vlivu všeobecně přijímané ideologie.

Lidé obhajující omezení pravomocí parlamentu tvořit rozpočet a rozhodovat o daních nebo dokonce obhajující nahrazení všelidové vlády vládou autoritářskou jsou zaslepeni myšlenkou, že existuje jakýsi dokonalý vládce. Tento moudrý a dobrotivý člověk by byl prý upřímně oddán myšlence zvyšování dlouhodobého blahobytu lidí. Skutečný Führer však vždy bude obyčejný smrtelník, jemuž půjde vždy přednostně o zachování vlastního nadřazeného postavení, postavení svých příbuzných, přátel a své strany. Pokud se pustí do nepopulárních opatření, vždy tak bude činit kvůli dosažení těchto cílů. Tento člověk neinvestuje a neakumuluje kapitál. Staví pevnosti a buduje armády.

Velmi se diskutovalo o tom, jak sovětští a nacističtí diktátoři přišli s plány omezení běžné spotřeby kvůli zvýšení „investic". Nacisté se nikdy nepokouše-li zastírat, že všechny tyto investice byly určeny jako příprava na plánované agresivní války. Sověti v počátku tak otevřeně nehovořili. Později však hrdě prohlašovali, že veškeré jejich plánování je ovlivněno úvahami o válečné připravenosti. V historii nenajdeme žádný příklad akumulace kapitálu způsobené vládou.

Pokud vlády investovaly do stavby silnic, železnic a jiných užitečných veřejných projektů, potřebný kapitál byl poskytnut úsporami občanů, které si vláda vypůjčila. Větší část prostředků shromážděných vládou při jejím zadlužování byla utracena na běžné výdaje. To, co občané naspořili, vláda promrhala.

Ani lidé, kteří považují nerovnost bohatství a příjmů za ohavnou, nemohou popřít, že přispívá k akumulaci kapitálu. A právě pouze dodatečná kapitálová akumulace vyvolává technologická zdokonalení, zvyšování mzdových sazeb a vyšší životní úroveň.