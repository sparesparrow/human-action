Popřít tento dopad by ve skutečnosti znamenalo zcela odmítnout jakoukoliv pravidelnost v následnosti a propojenosti tržních jevů. Dřívější ekonomové, kteří sympatizovali s odbory, si byli plně vědomi skutečnosti, že odborové organizování může dosáhnout svých cílů, pouze když bude omezeno na menšinu pracujících. Schvalovali odbory jako nástroj, jenž může prospět skupinovým zájmům privilegované odborové aristokracie, a nezajímali je dopady na zbytek příjemců mezd.

Nikdy se ještě nikomu nepodařilo prokázat, že odbory mohou zlepšit podmínky a zvýšit životní úroveň všech, kteří si chtějí vydělat mzdy.

Je důležité také nezapomínat na to, že Karel Marx netvrdil, že odbory mohou zvýšit průměrnou úroveň mezd. Říkal, že „obecnou tendencí kapitalistické výroby není zvýšení, ale snížení průměrné úrovně mezd". Při existenci této tendence mohou odbory dosáhnout ve vztahu k mzdám pouze toho, že „využijí co nejlépe příležitostí, jež čas od času nastanou, k jejich dočasnému zvýšení".

Odbory měly dle Marxe význam, pouze pokud útočily na „samotný systém mzdového otroctví a dnešní způsoby výroby". Měly by pochopit, že namísto konzervativního motta „Spravedlivou denní mzdu za spravedlivou denní práci!" by si na své transparenty měly napsat revoluční heslo: „Odstranění mzdového systému".

Konzistentní marxisté nikdy nesouhlasili s pokusy zavést minimální mzdy, jelikož poškozovaly zájmy dělnické třídy jako celku. Od počátků moderního dělnického hnutí vždy existoval antagonismus mezi odbory a revolučními socialisty. Starší britské a americké odbory se výlučně věnovaly vynucení vyšších mzdových sazeb. Dívaly se podezíravě na socialismus, ať již „utopický" či „vědecký". V Německu docházelo k soupeření mezi marxisty a vůdci odborů. Nakonec v posledním desetiletí před vypuknutím první světové války zvítězily odbory.

V podstatě přivedly sociálně demokratickou stranu k principům intervencionismu a unionismu. Ve Francii usiloval Georges Sorel o to, aby si odbory osvojily ducha nemilosrdné útočnosti a revoluční bojechtivosti, což po odborech vyžadoval Marx.

V každé nesocialistické zemi dnes existuje uvnitř odborů zjevný rozpor mezi dvěma nesmiřitelnými frakcemi. Jedna skupina považuje odbory za nástroj ke zlepšení podmínek dělnictva v rámci kapitalismu. Druhá skupina chce zavést odbory do šiku militantního komunismu a souhlasí s jejich aktivitami, pouze budou-li stát odbory v čele násilného svržení kapitalistického systému.

Problematika odborů byla zatemněna a naprosto převrácena pseudohumanitním žvaněním. Obhájci minimální mzdy, ať již nařízené a vynucené vládou nebo násilným jednáním, tvrdí, že bojují za zlepšení podmínek pracujících mas. Nedovolí, aby někdo zpochybnil jejich dogma, že minimální mzdové sazby jsou jediným patřičným prostředkem k trvalému zvýšení mezd pro všechny lidi, kteří chtějí mzdy pobírat. Pyšní se tím, že jsou jedinými skutečnými přáteli „práce" a „obyčejného člověka", „pokroku" a věčných principů „sociální spravedlnosti".

Celý problém spočívá ale přesně v tom, zda existuje nějaký jiný způsob, jak zvýšit životní úroveň všech lidí ochotných pracovat než zvýšit mezní produktivitu práce pomocí zrychlení růstu kapitálu k počtu obyvatel. Odborářští doktrináři se snaží tento primární problém zamlžit. Nikdy nehovoří pouze o jediném ukazateli, na němž záleží, totiž na poměru počtu pracovníků k množství dostupných kapitálových statků. Některé z odborářských politik ale prokazují, že si jsou odboráři vědomi správnosti katalaktických poučení týkajících se určení mzdových sazeb.

Odbory se například snaží o omezení nabídky práce prostřednictvím antiimigračních zákonů, aby tak zabránily nově příchozím pracovníkům konkurovat v těch odvětvích trhu práce, kde mají odbory silný vliv. Vyslovují se také proti vývozu kapitálu. Tyto politiky by postrádaly smysl, kdyby platilo, že výše dostupného kapitálu na hlavu nemá na určení mezd žádný vliv.

Základ odborářské doktríny je obsažen v hesle vykořisťování. Podle teorie vykořisťování, kterou zastávají odbory a jež se liší od marxistického přístupu, je práce jediným zdrojem bohatství a výdaje na práci jedinými skutečnými náklady. Veškeré příjmy z prodeje výrobků by tak po právu měly náležet pracovníkům. Manuální pracovník tedy má spravedlivý nárok na „celý produkt práce". Kapitalistický způsob výroby ale pracovníkovi způsobuje bezpráví, neboť dovoluje, aby si majitelé půdy, kapitalisté a podnikatelé přivlastnili část zaměstnancova příjmu.