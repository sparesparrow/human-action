Dokonce vůbec nepřichází v úvahu dovést imaginární konstrukt rovnoměrně plynoucí ekonomiky až k jeho konečným logickým důsledkům. Neboť je nemožné vyloučit z obrazu tržního hospodářství podnikatele. Různé výrobní faktory, které se doplňují, se nemohou spojit samočinně. Musí být sloučeny účelovým jednáním lidí, kteří směřují k určitým cílům a jsou při tom motivováni touhou zlepšovat svůj stav uspokojení. Jestliže vyloučíme podnikatele, vyloučíme hybnou sílu celého tržního systému.

Pak je tu ještě druhý nedostatek. V imaginárním konstruktu rovnoměrně plynoucí ekonomiky se mlčky předpokládá nepřímá směna a použití peněz. Ale jaký druh peněz to může být? V systému beze změn, v němž neexistuje jakákoli nejistota ohledně budoucnosti, nikdo nepotřebuje mít hotové peníze. Každý jednotlivec přesně ví, jakou částku peněz bude potřebovat v kterékoli budoucí chvíli. Proto je schopen všechny obdržené finanční prostředky půjčit takovým způsobem, že půjčky budou splatné v den, kdy je bude potřebovat.

Předpokládejme, že existují pouze zlaté peníze a jediná centrální banka. V postupném vývoji směrem k rovnoměrně plynoucí ekonomice budou všichni jednotlivci i firmy krok za krokem omezovat držení hotovosti a množství zlata, které tak bude uvolněno, tedy poplyne do nepeněžního – průmyslového – zpracování. Až bude nakonec dosažena rovnováha rovnoměrně plynoucí ekonomiky, nikdo už žádnou hotovost mít nebude; pro peněžní účely se už nebude žádné zlato používat. Jednotlivci a firmy budou vlastnit pohledávky za centrální bankou, přičemž splatnost každé z nich bude přesně odpovídat částce, kterou budou potřebovat pro vyrovnání svých závazků v příslušných dnech. Centrální banka nebude potřebovat žádné rezervy, protože celková částka denních plateb jejích zákazníků se bude přesně shodovat s celkovou částkou výběrů. Všechny obchody mohou být ve skutečnosti provedeny bez pomoci peněz pouhým převodem v účetnictví banky.

Proto peníze tohoto systému nejsou prostředkem směny. Vůbec to nejsou peníze. Je to pouze numeraire, éterická a neurčitá jednotka účtování toho vágního a neurčitého druhu, kterou fantazie některých ekonomů a omyly mnoha laiků chybně přiřadily penězům. Vsunutí těchto číselných výrazů mezi prodávajícího a kupujícího neovlivní podstatu prodeje; s ohledem na ekonomické jednání lidí jsou neutrální. Ale pojem neutrálních peněz je sám o sobě neuskutečnitelný a nepředstavitelný.

Kdybychom měli použít nevhodnou terminologii, kterou využívá mnoho současných ekonomických děl, museli bychom říct: Peníze jsou nutně dynamickým faktorem; ve statickém systému nemají žádné místo. Vždyť již sám pojem tržního hospodářství bez peněz odporuje sám sobě.

Imaginární konstrukt rovnoměrně plynoucí ekonomiky je omezujícím pojmem. V jeho rámci ve skutečnosti žádné jednání neexistuje. Vědomé usilování myslícího člověka o odstranění nespokojenosti je nahrazeno automatickou reakcí. Tento problematický imaginární konstrukt můžeme použít pouze v případě, že nikdy nezapomeneme, k jakému účelu byl sestrojen. Nejdříve ze všeho chceme studovat snahu – převažující v každém jednání – o ustavení rovnoměrně plynoucí ekonomiky.

Když to činíme, musíme vždycky vzít v úvahu, že ve světě, který není dokonale strnulý a neměnný, tedy ve světě, jenž je živoucí, a nikoli mrtvý, nemůže tato snaha nikdy dosáhnout svého cíle. Zadruhé musíme pochopit, v jakém ohledu se podmínky živoucího světa, v němž existuje jednání, liší od podmínek strnulého světa. To můžeme zjistit pouze pomocí argumentu e contrario, který nám poskytuje obraz strnulého hospodářství. Tak dokážeme rozumět tomu, že zacházení s nejistými podmínkami neznámé budoucnosti – tedy spekulování – je spojeno s každým jednáním a že zisk a ztráta jsou nutné vlastnosti jednání a nemohou být odčarovány žádným toužebným uvažováním. Postupy přijaté těmi ekonomy, kteří jsou si plně vědomi tohoto základního poznání, můžeme nazývat logickou metodou ekonomie, jako protiklad postupů matematické metody.

Matematické ekonomy nezajímá, když se někdo zabývá jednáním, o němž se – za fiktivních a neuskutečnitelných předpokladů, že se neobjeví žádné nové změny v datech – předpokládá, že vyvolá rovnoměrně plynoucí ekonomiku. Nevšímají si jednotlivého spekulanta, který si neklade za cíl ustavení rovnoměrně plynoucí ekonomiky, ale chce vytěžit užitek z jednání, které upravuje správu věcí tak, aby bylo možno lépe dosáhnout cílů, k nimž veškeré jednání směřuje, tedy nejlepšího možného odstranění nespokojenosti. Zdůrazňují výhradně fiktivní stav rovnováhy, k němuž by celý souhrn všech takových jednání dospěl, pokud by nedošlo k žádné další změně v daných veličinách.