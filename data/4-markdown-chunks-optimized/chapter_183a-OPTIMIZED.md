Je sice pravdou, že důležité rakouské příspěvky k teoriím peněz, kapitálu a hospodářských cyklů po celá třicátá léta dále proudily z LSE, povětšinou z pera samotného Hayeka, avšak rostoucí měrou byly oslabovány a stále více se odchylovaly od svých kořenů v dynamické mengerovské teorii cen. Tento nešťastný trend kulminoval v Hayekově The Pure Theory of Capital, vydané roku 1941, jež byla z velké části neúspěšná právě z toho důvodu, že se v ní Hayek pokoušel znovu vybudovat Böhm-Bawerkovu teorii kapitálu na základech mezičasové všeobecné rovnováhy.

Naposledy se mengerovská teorie cen ve své předmisesovské verzi objevila ve Spojených státech v polovině 30. let. Vernon A. Mund, Fetterův student z Princetonu, vydal monografii Monopoly: A History and Theory (1933), která byla nesrovnatelně lepší než marshallovské práce na toto téma, publikované ve stejné době Joan Robinsonovou a Edwardem Chamberlinem. Mund vystavěl svou vlastní analýzu monopolu výlučně na Mengerově „nové a jednotné analýze monopolu a konkurence", jež, jak prohlásil, „učinila Mengerovo dílo znamenitým příspěvkem k ekonomické teorii". Dva roky nato se již posmrtně objevil Davenportův monumentální, avšak stylisticky neprůhledný kritický rozbor celého systému marshallovské ekonomie z pohledu příčinně-realistické teorie cen.

V roce 1937 ještě Fetter napsal čtyři kapitoly do učebnice Economic Principles and Problems, editované Walterem E. Spahrem. Při pohledu zpět je Fetterův osmdesátistránkový příspěvek kánonickou formulací jádra mengerovské teorie cen, jak vypadala těsně před Misesovou obnovou. Netřeba říkat, že všechny tyto práce beze stopy zmizely pod přílivovou vlnou marshallovské revoluce nedokonalé konkurence a Hayekovy-Hicksovy rekonstrukce teorie všeobecné rovnováhy.

Nevyřešené problémy uvnitř mengerovského paradigmatu

Čtvrtý a zároveň poslední faktor, jenž přispěl k rychlému rozkladu mengerovského paradigmatu po první světové válce, v sobě nezahrnoval žádné vnější okolnosti, ale analytické nedostatky uvnitř vlastního teoretického přístupu. Tyto nedokonalosti byly dvojího rázu, zatemňovaly zvláštnost příčinně-realistického přístupu a vedly k jeho povrchnímu, avšak široce přijímanému popisu jakožto méně vědecké verbální verze přístupu všeobecné rovnováhy. První z problémů se točil okolo konceptu rovnováhy.

Menger ukázal významnost konceptu skutečně pozorovatelných „stavů klidu" neboli přechodných směnných rovnovah ve své analýze formování skutečných tržních cen. Protože však byly Mengerovy Zásady zamýšleny jako všeobecný úvod k budoucímu vícedílnému pojednání, které však nikdy nebylo sepsáno, formuloval v nich Menger všeobecné principy imputace hodnoty do statků vyšších řádů, ale už se nedostal k analýze oceňování a alokace výrobních faktorů ve směnné ekonomice. Nepotřeboval proto žádný koncept rovnováhy výroby v dlouhém období.

Mengerův koncept realizovatelné směnné rovnováhy je zcela adekvátní pro analýzu tvorby skutečných tržních cen a zůstal hlavním analytickým konceptem příčinně-realistické teorie cen. Fetter v roce 1910 důrazně tvrdil, že „koncept ekonomické rovnováhy … musí být považován za přítomný ve všech dynamických společnostech … Každá cena, bez ohledu na to, jak je dočasná nebo nestálá, je právě cenou, jež v daném okamžiku uvádí do rovnováhy množství koupená a prodaná, vyrobená a poptávaná za tuto cenu".

Davenport vytvořil termín „pohyblivá rovnováha", aby označil vzájemně závislý systém peněžních cen, který je neustále tvořen směnami na trhu. Podle Davenporta „jsou ceny stanovovány na základě velké pohyblivé rovnováhy, jejíž každá složka souvisí se všemi ostatními a je s nimi v těsné vzájemné závislosti". Aktuální, i když krátkodobá, rovnice nabídky a poptávky, která dává vzniknout konkrétní ceně na každém jednotlivém trhu, „předpokládá … existující obecnou soustavu cen statků a vytvořené cenové poměry pro tyto statky v penězích". Právě v tomto omezeném, ale zásadním smyslu současní stoupenci Mengera tvrdí, že trh je vždy v rovnováze.

Nicméně aby bylo možno vysledovat příčinné vztahy, jež řídí úplné a časově náročné přizpůsobování cenové struktury zdrojů a alokací daným změnám základních ekonomických dat, je nezbytné mít pomocný a čistě imaginární pojem konečné rovnováhy cen a výroby. Toho si byl vědom Böhm-Bawerk, který během rozvoje Mengerovy teorie imputace do plnohodnotné teorie oceňování faktorů pomocí mezní produktivity v tržním hospodářství využívajícím kapitál používal imaginární konstrukt zcela přizpůsobené neměnné ekonomiky.