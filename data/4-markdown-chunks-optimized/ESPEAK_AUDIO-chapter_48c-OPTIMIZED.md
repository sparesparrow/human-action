Tvrdí se, že pojem prostého stavu klidu je neuspokojivý. Lidé říkají, že se vztahuje pouze na určení cen statků, jejichž určitá zásoba je již k dispozici, a neříká nic o vlivu, jaký tyto ceny mají na výrobu. Tato námitka je nepodložená. Zásady obsažené v pojmu prostého stavu klidu platí pro všechny obchody bez výjimky. Je pravda, že kupci výrobních faktorů vstoupí ihned do výroby a velice rychle se vrátí na trh, aby prodali své výrobky a nakoupili, co potřebují pro vlastní spotřebu a pro pokračování výrobního procesu. To však nezbavuje naše schéma platnosti.

Toto schéma totiž netvrdí, že stav klidu bude trvat. Období klidu určitě zmizí, jakmile se změní okamžité podmínky, na jejichž základě klid nastal.

Pojem prostého stavu klidu není imaginární konstrukt, ale správný popis toho, co se na každém trhu opakovaně děje.

V tomto ohledu se zásadně liší od imaginárního konstruktu konečného stavu klidu. Když se zabýváme prostým stavem klidu, díváme se pouze na to, co probíhá právě teď. Svou pozornost omezujeme na to, co se právě stalo, a nezajímáme se o to, co se stane později, v příštím okamžiku nebo zítra či ještě později. Zajímáme se pouze o ceny, které byly skutečně zaplaceny při prodeji, tj. o ceny v bezprostřední minulosti. Neptáme se, zda se budoucí ceny budou či nebudou s těmito cenami shodovat.

Teď však postoupíme o krok dále. Všimneme si faktorů, jež musí způsobit vznik trendu vedoucího k cenovým změnám. Pokusíme se zjistit, k jakému cíli musí tento trend vést, než je všechna jeho hybná síla vyčerpána a nastane nový stav klidu. Cena odpovídající tomuto budoucímu stavu klidu byla staršími ekonomy nazývána přirozenou cenou; dnes se často používá termín statická cena. Abychom se vyhnuli zavádějícím asociacím, bude výhodnější nazývat ji konečnou cenou a v souladu s tím mluvit o konečném stavu klidu. Tento konečný stav klidu je imaginárním konstruktem, není popisem skutečnosti. Neboť konečný stav klidu nebude nikdy dosažen. Dříve než bude uskutečněn, objeví se nové rušivé faktory. Tímto imaginárním konstruktem si musíme pomáhat kvůli tomu, že se trh v každém okamžiku směrem ke konečnému stavu klidu pohybuje. V každém pozdějším okamžiku mohou vzniknout nové skutečnosti, jež tento konečný stav klidu změní. Ale trh je vždy zneklidňován úsilím o dosažení tohoto konečného stavu klidu.

Tržní cena je reálný jev; je to směnný poměr, který skutečně nastal během obchodní transakce. Konečná cena je hypotetickou cenou. Tržní ceny jsou historické skutečnosti, a proto jsme v situaci, kdy jim můžeme přiřadit přesný číselný údaj v dolarech a centech. Konečná cena může být definována pouze tak, že definujeme podmínky pro to, aby se objevila. Nemůže jí být přiřazena žádná číselná hodnota v peněžních jednotkách nebo v množství jiného zboží. Nikdy se neobjeví na trhu.

Tržní cena se nikdy nemůže shodovat s konečnou cenou sladěnou k okamžiku, v němž je tato tržní struktura aktuální. Pokud by se však katalaxie musela vzdát zacházení s konečnou cenou, vyšla by s prázdnou z úkolu analyzovat problém určení cen. V tržní situaci, z níž tržní cena plyne, již totiž pracují latentní síly, které budou stále přinášet změny cen, dokud – za podmínky, že se neobjeví nová data – nebude zavedena konečná cena a konečný stav klidu.

Neprávem bychom omezili naše studium určování cen, pokud bychom si museli všímat pouze okamžitých tržních cen a nebrat na vědomí skutečnost, že trh je již zmítán faktory, které musí vést ke změnám cen budoucích a k trendu směřujícímu k jinému stavu klidu.

Jevem, s nímž se musíme vyrovnat, je skutečnost, že změny faktorů, které určují tvorbu cen, nepůsobí v jeden okamžik. Než se jejich důsledky vyčerpají, musí uběhnout nějaká doba. Mezi chvílí, kdy se objeví nová skutečnost, a dokonalým přizpůsobením trhu této skutečnosti musí uplynout určitý čas. (A samozřejmě zatímco tato doba běží, objeví se nové skutečnosti.) Když se zabýváme důsledky jakékoli změny faktorů, jež působí na trhu, nesmíme nikdy zapomenout, že se zabýváme událostmi, které nastávají postupně; řadou účinků, které přicházejí jeden po druhém.

Nejsme v situaci, že bychom dopředu věděli, kolik času bude muset uplynout. Ale s jistotou víme, že nějaký čas proběhnout musí, i když tato doba může být někdy tak krátká, že v praktickém životě sotva hraje nějakou roli.

Ekonomové často dělají chybu, že zanedbávají prvek času. Vezměme například spory týkající se vlivu změn množství peněz. Někteří lidé se zabývali pouze jejich dlouhodobými důsledky, tj. konečnými cenami a konečným stavem klidu. Jiní viděli pouze krátkodobý vliv, tj. ceny v okamžiku, který následuje po změně skutečností. Obě skupiny se mýlily a jejich závěry byly postupně vyvraceny. Mohli bychom citovat mnoho dalších případů, kdy došlo ke stejnému omylu.