Když články a disertace publikované v Anglii na počátku šedesátých let přesvědčily Marxe, že se již nelze neochvějně držet mzdové teorie klasických ekonomů, upravil svoji vlastní teorii hodnoty pracovní síly. Prohlásil, že „rozsah takzvaných potřeb a způsob jejich uspokojení jsou samy o sobě výsledkem historického vývoje" a „závisí z velké míry na civilizačním stupni dosaženém danou zemí, a mezi jinými faktory, zejména na podmínkách a zvycích a ambicích týkajících se životní úrovně, za kterých byla utvářena třída svobodných dělníků". Tím „vstupuje do určení hodnoty pracovní síly historický a morální prvek".

Když Marx dodává, že nicméně „pro danou zemi v daném čase je průměrné množství nezbytných životních potřeb danou skutečností", odporuje sám sobě a uvádí čtenáře v omyl. To, co má na mysli, již není „nezbytnou životní potřebou", ale věcí považovanou za nezbytnou z tradičního pohledu, již jde o prostředky nutné k zachování životního standardu odpovídajícího pozici pracovníka v tradiční společenské hierarchii. Uchýlení se k takovému vysvětlení prakticky znamená vzdání se jakéhokoli ekonomického nebo katalaktického vysvětlení určení mzdových sazeb. Mzdové sazby jsou vysvětleny jako historická data. Již nejsou považovány za tržní jev, ale za faktor vznikající vně vzájemného působení tržních sil.

Nicméně i ti, kdo věří, že výše skutečně placených a přijímaných úrokových sazeb jsou trhu vnucovány zvnějšku, se nemohou vyhnout rozvinutí vlastní teorie vysvětlující určení mzdových sazeb jako výsledku hodnocení a rozhodování spotřebitelů. Bez této katalaktické teorie mezd nemůže být žádná analýza trhu úplná a logicky uspokojivá. Nedává jednoduše žádný smysl omezit katalaktický výklad na problémy určení cen statků a úrokových měr a přijmout mzdové sazby jako historická data.

Ekonomická teorie hodná svého jména musí být schopna ve vztahu ke mzdovým sazbám říci něco více než jen to, že jsou určeny „historickým a morálním prvkem". Charakteristickým znakem ekonomie je to, že vysvětluje směnné poměry projevující se v tržních transakcích jako tržní jev, jehož určení je předmětem pravidelností v propojení a sledu událostí. Přesně to odlišuje ekonomické pojetí od historického rozumění, teorii od historie.

Můžeme si dobře představit historickou situaci, ve které je výše mzdových sazeb trhu vnucena prostřednictvím vnějšího nátlaku a donucení. Takové institucionální stanovení mzdových sazeb je jedním z nejdůležitějších rysů naší doby intervencionistických politik. Úkolem ekonomie však je objasňovat důsledky způsobené rozdílem mezi těmito dvěma mzdovými sazbami, na jedné straně potenciální sazbou, která by byla stanovena na trhu vzájemným působením nabídky a poptávky po práci, a na druhé straně vnějším nátlakem a donucením vyvinutým na strany tržních transakcí.

Je pravda, že příjemci mezd se domnívají, že mzdy musí být přinejmenším tak vysoké, aby jim umožnily životní úroveň odpovídající jejich pozici ve společenské hierarchii. Každý jednotlivý pracovník má svůj vlastní názor na nároky, které je oprávněn vznášet s ohledem na svůj „status", „postavení", „tradici" a „zvyklosti", stejně jako má svůj vlastní názor na svoji výkonnost a své vlastní úspěchy. Tyto domýšlivé a ješitné domněnky ale nemají k určení mzdových sazeb žádný vztah. Neomezují ani jejich vzestup, ani jejich pokles. Příjemce mezd se tak musí někdy spokojit s mnohem menší mzdou, než podle jeho názoru odpovídá jeho postavení a výkonnosti. Pokud je mu nabídnuto více, než očekával, přijme tento přebytek bez váhání.

Věk laissez faire, v němž měl údajně platit železný zákon mzdový a Marxova doktrína historicky určené tvorby mzdových sazeb, byl svědkem progresivní, byť občas dočasně přerušené, tendence k růstu reálných mzdových sazeb. Životní úroveň příjemců mezd vzrostla do historicky nevídaných výšek, na které nikdo předtím ani nepomyslel.