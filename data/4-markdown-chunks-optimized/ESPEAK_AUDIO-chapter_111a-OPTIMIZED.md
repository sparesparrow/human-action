Ostatní výkyvy v množství či kvalitě výkonu za jednotku času, například snížená výkonnost v období bezprostředně následujícím po opětovném zahájení práce přerušené odpočinkem, mají z hlediska nabídky práce na trhu stěží nějaký význam.

Lidé dávají přednost nepřítomnosti práce, tj. volnému času, před prací, neboli jak říkají ekonomové: pociťují z práce újmu.

Soběstačný člověk pracující v hospodářské izolaci pouze pro přímé uspokojení svých vlastních potřeb přestává pracovat v bodě, kde začíná hodnotit volný čas, nepřítomnost újmy z práce, výše než zvýšení uspokojení očekávané z další práce. Po uspokojení svých nejnaléhavějších potřeb považuje uspokojení dosud neuspokojených potřeb za méně žádoucí v porovnání s uspokojením své touhy po volném času.

Totéž, co platí pro izolovaného soběstačného pracovníka, platí stejně i pro příjemce mezd. Ani oni nejsou ochotni pracovat až do okamžiku, kdy vynaložili veškerou práci, kterou byli schopni vynaložit. I oni touží po ukončení práce v okamžiku, kdy očekávané nepřímé uspokojení již nepřevažuje nad újmou z výkonu další práce.

Všeobecné mínění, ovlivněné zpátečnickými výklady a zaslepené marxistickými hesly, si tuto skutečnost uvědomovalo jen pomalu. Drželo se a dokonce i dnes se stále drží navyklého pohledu na příjemce mezd jako na nevolníka a na mzdy jako na kapitalistickou obdobu prostého životního minima, které musí zabezpečit otrokáři a majitelé dobytka pro své otroky a zvířata. Z pohledu této doktríny je příjemce mezd člověkem, kterého chudoba přinutila podrobit se otroctví. Je nám tvrzeno, že prázdný formalismus buržoazních právníků nazývá toto podrobení dobrovolným a popisuje vztahy mezi zaměstnanci a zaměstnavateli jako smluvní vztah mezi dvěma rovnými stranami. Ve skutečnosti však pracovník svobodný není; jedná pod nátlakem; musí se podrobit jhu faktického otroctví, protože on, společenský vyvrhel, nemá jinou možnost. Dokonce i právo vybrat si svého pána je falešné.

Kvůli otevřenému či tichému spolčení zaměstnavatelů, stanovujících jednotné podmínky zaměstnání, je i tato svoboda pouze zdánlivá.

Pokud člověk předpokládá, že mzdy jsou pouhou náhradou za náklady, které pracovníkovi vzniknou v souvislosti se zachováním a obnovou pracovní síly, nebo že je jejich výše určena tradicí, je poměrně logické považovat každé snížení závazků uložených pracovníkovi pracovní smlouvou za jednostranný přínos pro pracovníka.

Pokud výše mzdových sazeb nezávisí na množství a kvalitě výkonu, pokud zaměstnavatel neplatí pracovníkovi cenu, kterou jeho výkonu připisuje trh, pokud zaměstnavatel nenakupuje určité množství a kvalitu dovedností, ale kupuje nevolníka, pokud jsou mzdové sazby tak nízko, že z přirozených či „historických" důvodů nemohou být již sníženy, je možné zlepšit úděl příjemce mezd násilným zkrácením délky pracovního dne.

Poté je přípustné dívat se na zákony omezující pracovní dobu jako na obdobu výnosů, kterými evropské vlády sedmnáctého, osmnáctého a počátku devatenáctého století krok za krokem snižovaly a nakonec zcela potlačily neplacenou nařízenou práci (robotu), kterou byli znevolnění rolníci povinni odvádět svým pánům, nebo jako na nařízení ulehčující práci vykonávanou vězni. Potom je zkrácení denní pracovní doby způsobené vývojem kapitalistického industrialismu považováno za vítězství vykořisťovaných placených otroků nad drsným sobectvím jejich trýznitelů. Veškeré zákony uvalující na zaměstnavatele povinnost vynaložit určité výdaje ve prospěch zaměstnanců jsou popisovány jako „sociální výhody", tj. jako velkorysost, kvůli které nemusí zaměstnanci nic obětovat.

Všeobecně se předpokládá, že správnost této doktríny je dostatečně prokázána skutečností, že jednotlivý příjemce mezd má pouze zanedbatelný vliv na určení podmínek pracovní smlouvy. Rozhodnutí o délce pracovní doby, práci v neděli a o svátcích, času vyhrazeném na jídlo a celé řadě dalších věcí jsou činěny zaměstnavateli bez porady se zaměstnanci. Příjemce mezd nemá jinou volbu než se těmto příkazům podřídit, nebo hladovět.

Hlavní omyl této argumentace byl zdůrazněn již v předcházejícím oddílu. Zaměstnavatelé nepoptávají práci obecně, ale osoby nejvhodnější k výkonu potřebného druhu práce. Stejně jako podnikatel musí vybrat pro své podniky to nejvhodnější umístění, vybavení a suroviny, musí najmout i nejvýkonnější pracovníky. Musí domluvit pracovní podmínky takovým způsobem, aby se zdály přitažlivé těm skupinám pracovníků, které chce zaměstnat.

Je pravda, že jednotlivý dělník může ve vztahu k těmto podmínkám říci jen velmi málo. Stejně jako sama výše mzdových sazeb, ceny statků a podoba výrobků pro masovou spotřebu jsou i ony výsledkem vzájemného působení nespočetných lidí, podílejících se na tržním společenském procesu. Tyto hromadné jevy nejsou téměř vůbec ovlivnitelné jediným jednotlivcem.